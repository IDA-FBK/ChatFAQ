È vero che con il flusso mestruale non si resta incinta?
È possibile, anche se non molto probabile, rimanere incinta avendo rapporti sessuali durante le mestruazioni. Gli spermatozoi possono infatti sopravvivere nelle vie genitali femminili fino ad 1 settimana dopo il rapporto, mantenendo per tutto questo tempo la capacità di fecondare l'ovulo al momento dell’ovulazione (1).Molte donne sono convinte che praticare sesso durante le mestruazioni le protegga da gravidanze indesiderate. Questa credenza va sfatata. Avendo rapporti non protetti dall'uso di metodi anticoncezionali è infatti possibile concepire anche durante o subito dopo le mestruazioni.  Ciò è dovuto alla sopravvivenza degli spermatozoi nelle vie genitali femminili fino a 7 giorni dopo il rapporto sessuale. Questo significa che è possibile rimanere incinta se si hanno rapporti sessuali durante il ciclo mestruale e anche poco dopo la fine delle mestruazioni, soprattutto quando il ciclo è breve e l’ovulazione avviene precocemente (2).  È, quindi, essenziale utilizzare metodi anticoncezionali in ogni fase del ciclo mestruale, in modo da evitare gravidanze non desiderate.  Inoltre, durante le mestruazioni è maggiore il rischio di contrarre infezioni trasmesse per via sessuale (3, 4) per cui è fondamentale avere rapporti protetti utilizzando il preservativo.