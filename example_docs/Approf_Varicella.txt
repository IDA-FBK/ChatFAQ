La varicella contratta in gravidanza è gravata da un maggior rischio di complicanze per la madre, soprattutto nel terzo trimestre di gestazione. La complicanza più comune è la polmonite. Per questo motivo tutte le gravide che si ammalano di varicella dovrebbero essere curate con terapia antivirale. Il farmaco è sicuro sia per la madre che per il bambino.
La gravida affetta da varicella va ricoverata in ospedale se è oltre le 36 settimane o se presenta sintomi di possibile complicazione (sintomi polmonari, febbre persistente da più di 6 giorni con nuove vescicole, un numero elevatissimo di vescicole, sanguinamento, rash emorragico,sintomi neurologici).

Il passaggio transplacentare dell’Herpes Zooster è possibile durante tutta la gravidanza, il periodo di rischio maggiore per il feto (morte fetale, sindrome da varicella congenita) è fra le 13 e le 20 settimane (con un’incidenza di sequele da varicella del 2%). La terapia antivirale non sembra ridurre il rischio di malattia fetale.
In caso di infezione da herpes Zoster in gravidanza non è prevista alcuna diagnosi prenatale invasiva, si consiglia però un monitoraggio ecografico di secondo livello ogni mese fino al parto.
Pericolosa per il neonato è l’infezione perinatale; il rischio è maggiore quando l’esantema materno si manifesta tra i 5 giorni prima e i 2 giorni dopo il parto. Il neonato in questo caso, infatti, non ha ricevuto dalla madre una carica anticorpale sufficiente, quindi può presentare una forma di varicella molto grave.

La prevenzione più efficace di questa malattia è la vaccinazione delle donne sieronegative prima della gravidanza.
Il contagio nei sieronegativi può avvenire tramite soggetto affetto da varicella (da 1-2 giorni prima dell’eruzione fino alla caduta delle crosticine) o da herpes zoster (solo da contatto diretto con le lesioni erpetiche). Esiste un significativo rischio di contagio quando il malato di varicella è un convivente, quando si è rimasti nella stessa stanza per più di 15 minuti o faccia a faccia per più di 5 minuti. Se la gravida esposta al virus ha un’anamnesi negativa per varicella, e non presenta gli anticorpi ematici, può essere presa in considerazione, anche in base all’epoca gestazionale, l’opportunità di eseguire l’immunoprofilassi mediante la somministrazione di immunoglobuline antivaricella. 
Qualora si decida di eseguire l’immunoprofilassi bisogna considerare che la somministrazione
deve avvenire entro 10 giorni dal possibile contagio.

Per una consulenza nel caso di contagio o di contatto con persona malata di varicella, in donna gravida che non l’abbia mai contratta, si potrà contattare l’Ambulatorio di Malattie Infettive in Gravidanza dell’ospedale Santa Chiara, tramite il medico di Pronto Soccorso dell’Unità operativa di Ostetricia e Ginecologia. Per l’ospedale Santa Maria del Carmine di Rovereto è possibile ottenere una consulenza presso l’ambulatorio di Medicina materno - fetale contattando il Medico di Guardia dell’Unità Operativa.
