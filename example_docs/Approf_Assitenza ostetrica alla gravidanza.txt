Alle donne con gravidanza fisiologica viene offerto un modello assistenziale basato sulla presa in carico da parte dell’ostetrica/o. In collaborazione con l’ostetrica/o, altri professionisti come il medico di medicina generale, i consultori e le altre strutture territoriali costituiscono la rete di assistenza integrata alla donna in gravidanza. Questo modello prevede, in presenza di fattori di rischio o comparsa di complicazioni, la valutazione da parte di medici specializzati in ginecologia e ostetricia e di altri specialisti. Studi scientifici hanno dimostrato la validità di questo modello assistenziale, in termini di esiti della gravidanza e soddisfazione delle pazienti. 

L’offerta dell’assistenza alla donna durante la gravidanza, il parto e il puerperio si basa su schemi assistenziali differenziati rispetto alla presenza di fattori di rischio/ complessità di cura, che includono: 1) la presa in carico da parte del ginecologo; 2) l’assistenza dell’ostetrica o di un gruppo di ostetriche (midwifery-led model); 3) assistenza integrata fra ostetrica e medico specialista o altre figure (shared-led model), ciascuno per gli aspetti di propria competenza.

I diversi modelli sono applicati in base alla presenza o meno di condizioni di rischio delle donne, preesistenti o che insorgono in gravidanza, mediante una rivalutazione dinamica delle condizioni di fisiologia o dei fattori di rischio dall’inizio della gravidanza fino a dopo il parto. Sono previsti diversi  contesti di cura (ospedale, consultorio, centro nascita) e diverse modalità di consultazione con altre figure professionali (ginecologi, medici di medicina generale, altri medici specialisti). Il modello di assistenza dell’ostetrica (midwifery-led model) si basa sul concetto che la gravidanza e la nascita sono eventi fisiologici basati sulla naturale capacità della donna di vivere l’esperienza della nascita. La gravidanza ed il parto fisiologici necessitano di una quantità minima di interventi e controlli.

Il Percorso Nascita assicurara inoltre la continuità dell’assistenza attraverso la presa in carico da parte dell’ostetrica (caseload midwifery) o di un gruppo di ostetriche (team midwifery), per tutto il percorso nascita, con le quali la donna stabilisce un rapporto di fiducia e conoscenza. In caso di insorgenza di complicazioni o fattori di rischio la professionista di riferimento definisce per la donna il percorso di consulenza o presa in carico specialistica. 
