Le organizzazioni scientifiche internazionali non ne raccomandano l’esecuzione di routine ma solo nelle donne sintomatiche,  con anamnesi familiare positiva per malattia tiroidea o che risiedono in aree geografiche carenti di iodio. Per questo motivo in Trentino, che è una zona geografica iodocarente,  si suggerisce lo screening per tutte le donne gravide e per tutte le donne che pianificano una gravidanza. Infatti uno stato di ipotiroidismo in gravidanza si può associare a complicanze come abortività, preeclampsia, restrizione di crescita fetale, distacco di placenta, morbidità neonatale e alterazione dello sviluppo neuro comportamentale del neonato.
Ciò avviene perché gli ormoni tiroidei, necessari per lo sviluppo normale di tutti i tessuti fetali, sono essenziali anche per il normale sviluppo del cervello del feto; la tiroide fetale inizia a produrre ormoni tiroidei dalla 10-12ma settimana per cui il feto, nel corso del primo trimestre, è completamente dipendente dagli ormoni tiroidei materni.
Per questo motivo si raccomanda l’esecuzione del dosaggio TSH reflex nel primo trimestre di gravidanza, oltre all’utilizzo di sale iodato per la preparazione degli alimenti. 
Per le pazienti con ipotiroidismo noto e già in terapia verranno prescritti controlli periodici del TSH e la terapia sarà adeguata al fine di ottenere una funzione tiroidea ottimale per la gravidanza. 
