Negli ambulatori ostetrico-ginecologici gli esami ecografici vengono eseguiti in accordo con le Linee Guida SIEOG 2021.

Cos’è l’ecografia?
L’ecografia è una tecnica che consente di vedere gli organi interni con l’utilizzo di onde sonore ad alta frequenza (ultrasuoni, non udibili dall’orecchio umano) che attraversano i tessuti. Quando queste onde arrivano al feto vengono riflesse e tali echi sono trasformati in immagini sul monitor dell’ecografo.
Gli ultrasuoni sono utilizzati in ostetricia da oltre trent’anni e non sono mai stati riportati effetti dannosi, anche a lungo termine, sul feto. Per tale ragione l’uso diagnostico dell’ecografia è ritenuto privo di rischi.
Nel corso di una gravidanza fisiologica si effettuano di norma due ecografie, tranne in casi particolari. L’esecuzione di ulteriori esami ecografici non comporta nessun vantaggio.

1a Ecografia – Ecografia del primo trimestre

L’ecografia del primo trimestre si esegue entro le 13 settimane + 6 giorni. L’esame può essere eseguito con una sonda che viene posta sull’addome materno (ecografia trans-addominale) o introducendo una piccola sonda cilindrica in vagina (ecografia trans-vaginale). Quest’ultima tecnica non è dolorosa per la donna né pericolosa per il feto e consente, soprattutto nelle prime settimane di gravidanza, di visualizzare in maniera più accurata l’embrione.

A cosa serve?
•        a dimostrare la presenza della camera gestazionale all’interno dell’utero ed eventualmente a identificare localizzazioni anomale della gravidanza (gravidanza extrauterina);
•        a identificare e valutare la presenza e il numero dei feti/embrioni;
•        a evidenziare la presenza di attività cardiaca fetale/embrionale (BCF/BCE);
•        a misurare la lunghezza del feto/embrione (CRL) per valutare l’epoca di gravidanza;
•        a definire il numero di placente (corionicità) e di sacchi amniotici (amnionicità) in caso di gravidanze gemellari;
•        ad eseguire una valutazione di base dell’anatomia fetale e alla misurazione della traslucenza nucale (fisiologico accumulo di liquido a livello della nuca del feto), quando l’ecografia viene eseguita tra le 11 e le 13 settimane;
•        a valutare le ovaie.
Per lo screening della Trisomia 21 (Sindrome di Down) è possibile eseguire il Test Combinato nel periodo compreso tra 11 settimane + 0 giorni e 13 settimane + 6 giorni. Questo test permette di calcolare il rischio di Trisomia 21 oltre che in base all’età materna, anche in base al valore della traslucenza nucale (misurata ecograficamente) e di due ormoni placentari (PAPP-A e free beta-HCG), misurati su un campione di sangue materno. Nel caso il Test Combinato sia indicativo di un rischio aumentato per patologia cromosomica (Trisomia 21 o altre sindromi più rare), verrà discussa la possibilità di eseguire altri accertamenti di screening a maggiore sensibilità (ricerca del DNA fetale nel sangue materno, sensibilità al 99,9% per Trisomia 21) o accertamenti diagnostici invasivi, quali villocentesi o amniocentesi.

2a Ecografia – Ecografia di screening del secondo trimestre (19–21 settimane)

L’ecografia di screening del secondo trimestre viene eseguita appoggiando la sonda sull’addome materno. Questa epoca gestazionale è la migliore per lo studio dell’anatomia fetale.

Nei primi 5 mesi di gravidanza (20 settimane) con la misurazione del feto/embrione è possibile valutare se il suo sviluppo corrisponde all’epoca di gravidanza calcolata in base alla data dell’ultima mestruazione. Talvolta questa data non viene ricordata con precisione oppure le mestruazioni non sono regolari. L’ecografia del primo trimestre permette pertanto di definire in modo accurato l’epoca di gravidanza (datazione) e di conseguenza l’epoca presunta del parto.

A cosa serve?
❖ A valutare la presenza del battito cardiaco fetale (BCF), dei movimenti del feto (MAF), la quantità di liquido amniotico e la posizione della placenta;
❖ a valutare la crescita fetale attraverso la misurazione di alcune sezioni e segmenti anatomici del feto, quali la circonferenza cranica (CC), il diametro biparietale (DBP), la circonferenza addominale (CA) e la lunghezza del femore (LF);
❖ a valutare la morfologia degli organi fetali.

La più importante finalità dell’ecografia di screening del secondo trimestre è lo studio dell’anatomia fetale e l’esclusione di malformazioni. Le malformazioni congenite colpiscono circa il 2% della popolazione generale e, tra queste, le più frequenti sono rappresentate dalle anomalie cardiache, seguite da quelle dell’apparato urinario, muscolo-scheletrico e del sistema nervoso centrale.
L’accuratezza dell’esame non è assoluta e risente di numerose variabili. I più recenti dati Europei evidenziano una capacità media di identificare anomali fetali del 31%. Per i limiti intrinseci della metodica è possibile che alcune anomalie fetali, anche gravi, non vengano identificate in epoca prenatale.
La possibilità di individuare un’anomalia non dipende necessariamente dalla sua gravità, ma dipende più che altro dalle sue dimensioni e dall’accessibilità della struttura anatomica da indagare. Per questo motivo alcune anomalie strutturali non sono di facile individuazione, come ad esempio piccoli difetti settali cardiaci o difetti isolati del palato molle).
L’accuratezza dell’esame ecografico viene ulteriormente ridotta anche in presenza di fattori che limitano la visualizzazione ottimale del feto, come in caso di obesità materna, cicatrici addominali, interposizione di gas intestinale, fibromi uterini, gravidanze gemellari, scarso volume di liquido amniotico, posizione fetale persistentemente sfavorevole, ecc. Queste condizioni, oltre a ridurre la sensibilità della metodica, possono allungare la durata dell’esame o richiederne la ripetizione.
Per qualsiasi distretto anatomico fetale sono inoltre presenti malformazioni cosiddette evolutive, che possono cioè manifestarsi sono in epoche avanzate di gravidanza o addirittura in seguito al parto e non essere pertanto rilevabili durante l’esame ecografico di screening del secondo trimestre. Alcuni esempi di tali patologie sono rappresentati da anomalie delle circonvoluzioni cerebrali, alcune displasie scheletriche, ostruzioni intestinali, alcune disfunzioni delle vie urinarie, coartazione aortica.
L’ecografia di screening del secondo trimestre non ha la finalità di individuare anomalie genetiche (cromosomiche e non), dal momento che non tutte queste patologie si presentano con malformazioni rilevanti evidenziabili all’esame ecografico.

3a Ecografia – Ecografia del terzo trimestre

Nella gravidanza a basso rischio con decorso fisiologico non è indicato eseguire questa ecografia. Numerosi studi e Linee Guida nazionali ed internazionali (Linee Guida SIEOG 2021; Linee Guida FIGO 2021; Linee Guida NICE 2019; Routine ultrasound in late pregnancy - Cochrane Library 2015; Linee Guida Gravidanza Fisiologica ISS 2011)  hanno dimostrato come non vi siano dati sufficienti per dimostrare un significativo incremento della detection rate per anomalie prenatali mediante l’utilizzo dell’ecografia del terzo trimestre nelle popolazioni a basso rischio. Il Ministero della Salute, nel 2017, ha aggiornato la lista delle prestazioni sanitarie che il Servizio Sanitario Nazionale offre gratuitamente, senza pagamento di alcun ticket, alle donne in gravidanza; nella gravidanza con decorso fisiologico non è quindi prevista l’esecuzione dell’ecografia del terzo trimestre.

L’ecografia del terzo trimestre viene solitamente effettuata tra le 32 e le 34 settimane gestazionali su indicazione medica in tutte le gravidanze in cui è presente un rischio anamnestico o specifico della gravidanza in atto.
