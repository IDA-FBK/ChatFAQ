Il taglio cesareo è sempre la soluzione migliore per non soffrire?
A livello globale negli ultimi 15 anni la percentuale dei tagli cesarei è raddoppiata raggiungendo il 21% delle nascite (1).In Italia, nel 2020, il 31% dei parti è avvenuto con taglio cesareo ponendo il Paese tra i primi in Europa per parto chirurgico (2). Le notevoli differenze rilevate per area geografica (20% nella Provincia Autonoma di Trento e 50% in Campania) e per luogo del parto (45% nelle case di cura accreditate e 29% negli ospedali pubblici), confermano il ricorso eccessivo ed inappropriato al cesareo.Realmente pensate che il cesareo sia sempre la soluzione migliore per voi e per vostro figlio? Diversi studi hanno dimostrato che l’eccessivo utilizzo di questa procedura chirurgica comporta maggiori rischi rispetto al parto vaginale, sia per la donna che per il bambino (3,4) specie quando viene praticata per indicazioni non mediche come la medicina difensiva o la comodità nella programmazione del parto. Alcune donne pensano che il cesareo sia il modo migliore per evitare il dolore. Pur evitando i dolori del travaglio di parto è bene sapere che, ricorrere al bisturi, comporta un decorso post-operatorio più doloroso e impegnativo, un ricovero ospedaliero più lungo e una ripresa molto più lenta e difficoltosa rispetto al parto vaginale.  È fondamentale, quindi, proseguire negli interventi avviati dal Ministero della Salute per promuovere l’appropriatezza nell’assistenza al percorso nascita (5) seguendo le raccomandazioni della linea guida nazionale Taglio cesareo: una scelta appropriata e consapevole sviluppata dall’Istituto Superiore di Sanità (6) e favorire una maggiore consapevolezza delle donne in gravidanza circa i vantaggi del parto vaginale.