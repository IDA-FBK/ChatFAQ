Degenza nell’Unità Operativa di Ostetricia e Ginecologia, Ospedale Santa Chiara di Trento
L’Unità operativa di Ostetricia conta di una quarantina di posti letto e accoglie sia le donne in gravidanza che le puerpere. Ogni stanza ha il suo bagno e in puerperio, tutto il materiale necessario per permettere la cura del neonato direttamente in stanza.
Sono ammesse le visite, da parte del compagno o della figura di riferimento, ma in limitate fasce orarie in linea con le indicazioni aziendali per il contenimento della pandemia.

Dimissione precoce
La dimissione della puerpera avviene, se assenza di complicazioni o insorgenza di bisogni specifici, alla 48esima ora di vita del neonato, se questa cade in orari diurni. Per le donne che hanno partorito con taglio cesareo la degenza più frequentemente può essere di 72 ore. Alla dimissione, se la donna acconsente, viene allertato tempestivamente il consultorio di riferimento per una presa in carico precoce.

Sostegno emotivo e psicologico
Presso il reparto di ostetricia l'assistenza ostetrica risponde non solo ai bisogni fisici della donna, ma offre anche supporto emotivo. In caso di bisogni specifici è possibile richiedere la consulenza psicologica che verrà eseguita direttamente in reparto.

Il supporto psicologico ed emotivo si rivolge a tutte le donne e/o le coppie, che vivono un importante momento di transizione dall’essere individuo e/o coppia all’essere genitore. Questo passaggio è legato a vissuti significativi che possono richiedere lo sguardo e il supporto di una figura sanitaria. L’aiuto fornito è volto ad agevolare il riconoscimento di sé come genitore e ad aiutare il confronto dell’utente con i propri progetti, aspettative, pensieri relativamente al nascituro e al nuovo assetto famigliare.

Nelle situazioni più complesse, caratterizzate da difficoltà psicologiche o psicopatologia vera e propria, può essere necessaria la consulenza presso uno Psicologo e/o uno Psichiatra.

Internamente all’UO di Ostetricia e Ginecologia il sostegno e supporto psicologico è garantito da adeguata formazione del personale sanitario. È inoltre possibile avvalersi della collaborazione con il Dipartimento di salute Mentale APSS per il consulto con un Dirigente Medico Psichiatra o un Dirigente Psicologo, che poi fungano da collegamento con il territorio.
