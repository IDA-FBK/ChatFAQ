Vitamina B8 (biotina): a cosa serve, dove si trova, carenza e eccessi - ISSalute

Introduzione


La vitamina B8, o biotina, appartiene al gruppo delle vitamine che si sciolgono in acqua (idrosolubili) e, per questo, devono essere regolarmente assunte attraverso l'alimentazione perché non sono accumulate nei depositi di grasso dell'organismo. Il contenuto di vitamina B8 viene ridotto dalla cottura e dalla conservazione degli alimenti.
La vitamina B8, o biotina, partecipa al processo di trasformazione (metabolismo) delle proteine, dei grassi e dei carboidrati.
La biotina, è presente in molti alimenti, in particolare:

arachidi
formaggio
latte
fegato
tuorlo d’uovo
piselli secchi
verdure
funghi 
lievito di birra

Oltre a essere presente in molti alimenti, la vitamina B8, è prodotta in quantità abbondanti dalla flora batterica intestinale e quindi assorbita dall'organismo.
Grazie alla sua capacità di preservare l'integrità della pelle e dei capelli, la vitamina B8 è indicata in caso di:

dermatiti seborroiche, soprattutto dei bambini appena nati
alopecia 
acne

Fabbisogni giornalieri

La quantità di vitamina B8 necessaria giornalmente per soddisfare le esigenze dell'organismo varia con l'età ed è maggiore in gravidanza e allattamento.





La Società Italiana di Nutrizione Umana (SINU) indica i livelli di riferimento per l’assunzione giornaliera di Vitamina B8 per la popolazione italiana:








Vitamina B8(microgrammi, µg)




LATTANTI


6-12 mesi


7




BAMBINI-ADOLESCENTI







1-3 anni


10





4-6 anni


15





7-10 anni


20





11-14 anni


25





15-17 anni


30




ADULTI



30




GRAVIDANZA



35




ALLATTAMENTO



35

Carenza di vitamina B8

La carenza di vitamina B8 è molto rara essendo contenuta in tanti alimenti e prodotta in quantità abbondanti dalla flora intestinale. Tuttavia, si possono verificare condizioni che ne determinano la carenza come, ad esempio, un consumo molto frequente di uova crude (“malattia dell'albume d'uovo”). L'albume dell'uovo non cotto, infatti, contiene una proteina, l'avidina, che è un antagonista della biotina e ne blocca l'assorbimento a livello di intestino.
Alcune condizioni possono richiedere un'integrazione di biotina:

disturbi genetici congeniti, come la carenza dell'enzima olocarbossilasi sintetasi, che influenzano il metabolismo della biotina
dermatite seborroica nei neonati, il latte materno è meno ricco di vitamina B8 rispetto a quello di mucca
rimozione chirurgica dello stomaco

Gli integratori di vitamina B8, nelle giuste dosi e dopo consultazione con il proprio medico possono essere usati per prevenire o trattare la carenza di biotina.
I disturbi (sintomi) causati dalla carenza di vitamina B8 sono:

affaticamento generale 
nausea
depressione
eruzioni cutanee
perdita di capelli
colesterolo alto
problemi cardiaci

Inoltre, i crampi notturni, che possono essere correlati a varie cause fra cui carenze di magnesio e di ferro, possono dipendere anche da carenza di vitamina B8.

Eccesso di vitamina B8

Non si conoscono problemi derivati da un'eccessiva assunzione di vitamina B8.
Non sono stati segnalati, ad oggi, effetti indesiderati (effetti collaterali) per gli integratori di vitamina B8 in quantità fino a 10 milligrammi (mg) al giorno. Si consiglia di consultare il proprio medico in caso di effetti insoliti durante l'assunzione.

Bibliografia

Mayo Clinic. Biotin (oral route) (Inglese) 
Società Italiana di Nutrizione Umana (SINU). Vitamine - Assunzione raccomandata per la popolazione (PRI) e assunzione adeguata (AI)
