La donazione del sangue cordonale consiste nella raccolta del sangue che resta nel cordone e nella placenta dopo la nascita del bambino per poterlo utilizzare a scopo di trapianto in pazienti affetti da patologie onco-ematologiche. Questo sangue infatti è ricco di cellule staminali emopoietiche, cellule in grado di dare origine a tutti gli elementi corpuscolati del sangue periferico quali globuli rossi, bianchi e piastrine.

La donazione del sangue cordonale è un gesto volontario, libero, solidale, gratuito ed esente da rischi sia per la mamma che per il neonato poichè la raccolta avviene dopo la nascita e dopo che è stato tagliato il cordone ombelicale.

Possono donare le coppie in buono stato di salute che risultino idonee a determinati criteri.
Per questo motivo le coppie interessate possono fare richiesta intorno alla 30-33 settimana di un colloquio di circa 30-40 minuti con l’ostetrica che valuterà appunto l’idoneità alla donazione e compilerà la modulistica necessaria.

Di seguito i contatti per farne richiesta in base all’ospedale scelto per il parto:
-Trento: sanguecordonale@apss.tn.it
-Rovereto: Tel 3385399688
-Cles: sanguecordonalecles@apss.tn.it

Per chi invece fosse interessato alla raccolta privata del sangue cordonale è necessario contattare la Direzione medica dell’ospedale presso cui si intende partorire per richiedere il nulla osta per l’esportazione del sangue cordonale all’estero, in quanto in Italia la conservazione privata non è consentita per legge. 

È inoltre possibile visionare un video informativo accedendo al sito www.ailtrentino.it

All’ospedale Santa Maria del Carmine di Rovereto, chiamare dal lunedì al venerdì dalle ore 9 alle ore 13 al numero 338 5399688.
Nel caso si desiderasse la raccolta ad uso autologo, che necessita di preventiva autorizzazione della Direzione Medica, chiamare entro la 36ma settimana il numero 0464 403208.
