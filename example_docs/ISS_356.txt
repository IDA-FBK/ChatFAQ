Farmaci antifungini: cosa sono e a cosa servono - ISSalute

Introduzione


I farmaci antifungini (o antimicotici) vengono utilizzati per trattare le micosi, cioè le infezioni provocate da funghi.
Alcune di queste, dette micosi superficiali, possono interessare la cute, le mucose, i capelli o le unghie, come ad esempio :

tigne della pelle o dei capelli/peli
piede d'atleta
onicomicosi (infezioni fungine delle unghie)
candidosi vaginale o del cavo orale/faringe (mughetto)
pitiriasi versicolor (fungo di mare)

Esistono anche infezioni fungine più gravi (micosi sistemiche o invasive) che si sviluppano all'interno dei tessuti corporei, e che necessitano di cure ospedaliere, le più comuni delle quali sono:

candidemia e la candidosi invasiva
aspergillosi polmonare
meningite fungina, che colpisce il cervello

Queste infezioni gravi si sviluppano soprattutto in quei soggetti che possiedono un sistema immunitario indebolito, come i pazienti con gravi malattie di base, i pazienti immunocompromessi, quelli ricoverati in terapia intensiva, i soggetti trapiantati, sottoposti a chemioterapia o affetti da HIV.

Tipi farmaci antifungini

I farmaci antifungini sono disponibili come:

antifungini topici (per uso locale), creme, unguenti, spray o polveri che si possono applicare direttamente sulla pelle, capelli o unghie; lavande o ovuli per il trattamento della micosi vaginale; smalti medicati per la cura delle onicomicosi
antifungini sistemici somministrabili per via orale, capsule, compresse, sciroppi o gel orali
antifungini sistemici somministrabili per via endovenosa, generalmente di uso ospedaliero

Si distinguono differenti classi di farmaci antifungini, tra cui:

polieni (amfotericina B, nistatina)
azoli (posaconazolo, ketoconazolo, fluconazolo, itraconazolo, clotrimazolo, voriconazolo, econazolo, miconazolo, clotrimazolo)
echinocandine (caspofungina, micafungina, anidulafungina)
allilamine (terbinafina, griseofulvina)
morfoline (amorolfina)
antimetaboliti (flucitosina)
altri (ciclopirox, tolnaftato)

Clotrimazolo, miconazolo, econazolo, ketoconazolo, nistatina, terbinafina, tolnaftato, amorolfina e ciclopirox sono i più comuni principi attivi contenuti nei vari antifungini per uso topico usati per il trattamento delle diverse forme di micosi superficiali.
Fluconazolo, econazolo, itraconazolo, miconazolo, nistatina, griseofulvina e terbinafina per via orale sono usati, in combinazione con i farmaci topici, per la cura di diverse micosi superficiali se in forma grave, recidivante o resistente alle sole cure topiche.
Voriconazolo, itraconazolo, fluconazolo, amfotericina B, flucitosina, micafungina, caspofungina e anidulafungina, somministrati per via orale o endovenosa, sono usati  per la cura delle varie forme di micosi invasive, generalmente in ospedale.

Come funzionano i farmaci antifungini

Come gli antibiotici per le infezioni provocate da batteri, i farmaci antifungini agiscono uccidendo le cellule fungine e/o impedendo la loro moltiplicazione.
I meccanismi principali con cui i farmaci antifungini esercitano la loro azione sono:

alterazione della sintesi o della funzionalità della membrana della cellula fungina, che ne compromette la riproduzione e l'attività infettiva (polieni, azoli, allilamine, morfoline)
inibizione della sintesi della parete cellulare, che rende la cellula fungina vulnerabile all'ambiente esterno e incapace di crescere e moltiplicarsi (echinocandine)
interferenza con il metabolismo della cellula fungina, che la rende incapace di nutrirsi ed accrescersi con efficienza (antimetaboliti)

Cose da considerare per un uso corretto dei farmaci antifungini

Spesso i sintomi di altre malattie che hanno cause diverse possono essere confusi con quelli delle più comuni micosi. Inoltre, ogni medicinale antifungino, a seconda della forma farmaceutica e del principio attivo, è indicato per la cura di certe forme di infezioni micotiche ma non di altre.
Se si pensa di avere un'infezione fungina è quindi opportuno rivolgersi al medico per avere una diagnosi certa, come anche l'indicazione del farmaco antifungino più adatto e specifico e le necessarie informazioni sulle dosi e modalità di trattamento più appropriate. In particolare, gli antifungini per via orale devono essere usati esclusivamente se prescritti dal medico, e sotto il suo controllo.
Per l'uso di farmaci da banco, consigliarsi con il farmacista e leggere sempre il foglietto illustrativo per utilizzare il farmaco nel modo corretto.
Tenere presente che:

come tutti i farmaci, gli antifungini possono causare effetti collaterali indesiderati di varia entità
in alcuni soggetti gli antifungini possono causare reazioni allergiche
alcune malattie o condizioni del paziente possono essere una controindicazione al loro uso o possono influire negativamente sull'efficacia della terapia
i farmaci antifungini possono interagire o essere incompatibili con altri farmaci, integratori o altre sostanze che già si stanno assumendo
alcuni farmaci antifungini non possono essere assunti durante la gravidanza o l'allattamento
l'uso non necessario o inappropriato di questi farmaci può contribuire allo sviluppo e alla diffusione della resistenza, quel fenomeno per cui i microorganismi causa di malattia (tra cui i funghi) diventano meno sensibili o del tutto insensibili all'azione dei farmaci usati in medicina per combatterli

Effetti collaterali di farmaci antifungini

I farmaci antifungini, soprattutto quelli usati per via orale, possono causare in alcuni soggetti effetti collaterali. Questi di solito sono lievi e durano solo per un breve periodo di tempo e possono includere:

irritazione, prurito o bruciore della cute o delle mucose (orale o vaginale)
nausea, vomito o diarrea, dolore addominale (mal di pancia)
mal di testa
malessere

Più raramente il farmaco antifungino può causare reazioni più gravi come ad esempio:

reazioni allergiche diffuse a livello della cute (orticaria)
gravi eruzioni cutanee di origine allergica con formazione di vescicole e forte  desquamazione della pelle
reazioni allergiche generali, il viso, il collo o la lingua possono gonfiarsi e si possono avere difficoltà a respirare
danno epatico, si può manifestare con alterazioni dei test di funzionalità del fegato, perdita di appetito, vomito, nausea, ittero, urine scure o feci chiare, stanchezza o debolezza
alterazione dei test di funzionalità renale, presenza di sangue o proteine nelle urine, insufficienza renale
sintomi neurologici (vertigini, alterazioni del senso del gusto)

Se compaiono questi effetti collaterali più gravi bisogna interrompere la terapia con questi medicinali e rivolgersi subito al medico.
Per conoscere i possibili effetti indesiderati specifici dei diversi farmaci antifungini, e la loro frequenza (comuni, non comuni, rari), si può leggere il foglietto illustrativo contenuto nella confezione.

Farmaci antifungini per i bambini

Alcuni farmaci antifungini possono essere usati anche su bambini e neonati, per esempio, il gel orale di miconazolo può essere usato per trattare il mughetto orale nei bambini.

Bibliografia

NHS. Antifungal medicines (Inglese)
