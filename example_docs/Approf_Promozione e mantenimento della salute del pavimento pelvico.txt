Il pavimento pelvico è costituito da una fascia di muscoli che si estendono dal coccige all'osso pubico. Questi importanti muscoli sostengono l'utero, la vescica e l'intestino. Un pavimento pelvico tonico mantiene la stabilità della colonna vertebrale ed ha degli effetti positivi sull'intera postura del corpo. Durante la gravidanza tutto il corpo si prepara al parto e anche il pavimento pelvico; l'elasticità e la tonicità di questi muscoli, sarà di grande aiuto quando arriverà il momento di attraversare il canale del parto. Questi, infatti, se dotati di una certa elasticità e tonicità, permetteranno una dilatazione migliore ed ostacoleranno meno i movimenti del bambino nel venire alla luce. Tutto questo determina due cose importanti: rischio minore di lacerazioni e minor probabilità che serva l'episiotomia, ovvero quel taglietto che l'ostetrica pratica in specifiche situazioni per agevolare l'uscita del bambino.
Combinare la ginnastica perineale con il massaggio perineale, è un ottima strategia per preparare il proprio perineo nel migliore dei modi per affrontare il parto, favorendo maggior consapevolezza del proprio corpo e ossigenazione ed elasticità dei tessuti.

Il consultorio offre valutazione individuale e percorsi per mantenere in salute il tuo pavimento pelvico in gravidanza e dopo il parto. Per informazioni puoi chiedere alla figura professionale che ti accompagna in gravidanza e/o rivolgerti direttamente al consultorio presente sul tuo territorio. Il massaggio del perineo può essere praticato a partire dalla 34^ settimana di gestazione. È invece importante che la consapevolezza e addestramento del pavimento pelvico inizino molto precocemente già dal secondo trimestre di gravidanza. Durante gli Incontri di Accompagnamento alla Nascita (IAN) ne parlerete con l'ostetrica.
 
Ti Suggeriamo semplici accorgimenti che puoi adottare abitualmente per favorire una buona salute perineale:
• Accurata igiene personale con acqua
• Utilizzo di indumenti in fibra naturale
• Evitare guaine addominali contenitive
• Urinare correttamente in termini di postura ed orario (ogni 2-3 ore senza forzare) per non sovra-distendere la vescica
• Evitare lo “stop pipì”
• Svuotare la vescica prima del rapporto sessuale
• Non praticare ginnastica addominale in gravidanza e nei 3-4 mesi dopo il parto
• Massaggiare il perineo dalla 34 settimana di gravidanza
• Evitare il trasporto prolungato di pesi ed attivare la muscolatura perineale durante lo sforzo
• Eliminare l’uso di teina, caffeina e nicotina

Se i muscoli del pavimento pelvico risultano deboli o indeboliti, questo può portare ad un abbassamento degli organi interni portando effetti collaterali sgradevoli che vanno dalle disfunzioni sessuali all'incontinenza. 
I sintomi dell’indebolimento dei muscoli del pavimento pelvico, di cui è importante parlare con il professionista che ti segue per intraprendere un percorso di riabilitazione se necessario sono:
- Perdita di urina nel tossire, nello starnutire, nel salire le scale e nel sollevare pesi
- Bisogno urgente di urinare, anche se la vescica è vuota
- Forte sensazione di peso verso il basso nel dopo parto
- Prolasso dei tessuti vaginali o dell’utero
- Involontario rilascio d’aria e defecazione non controllata
- Dolore persistente durante il rapporto sessuale
