Continua a garantire un corretto apporto di vitamine e minerali e a rispettare le norme igienico alimentari adottate finora. Ti sarai accorta che fin dall’inizio la frequenza dello stimolo di fare la pipì è notevolmente aumentata. Questo cambiamento ti accompagnerà fino alla fine della gravidanza ed è dovuto sia agli ormoni sia all’utero che, espandendosi, comprime la vescica. Se avverti una perdita involontaria di urina in concomitanza di starnuti, colpi di tosse o mentre sollevi dei pesi, parlane con chi ti segue in gravidanza o rivolgiti al consultorio presente sulla tua zona: è possibile effettuare una valutazione del tuo perineo e dei muscoli del pavimento pelvico (quelli che entrano in azione durante la minzione, la defecazione e nella sessualità) con un percorso e indicazioni specifiche.