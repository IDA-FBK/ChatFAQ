La tutela della gravidanza è un diritto della donna lavoratrice e un obbligo del datore di lavoro, che è tenuto a modificare le condizioni o l'orario di lavoro della lavoratrice per evitare di esporla a rischi potenzialmente dannosi per la gravidanza. Le normative vigenti promuovono un miglioramento della conciliazione tra vita lavorativa e vita familiare per tutti i lavoratori, puntando anche al raggiungimento di una effettiva parità di genere sia sul lavoro che in famiglia. Di seguito alcune informazioni utili in generale.

Diritti per la donna

Permessi durante l'orario di lavoro
Tra i diritti riconosciuti alla donna in gravidanza vi è il diritto a permessi retribuiti per effettuare esami e visite mediche eseguiti durante l'orario di lavoro.

Congedo obbligatorio di maternità
La donna lavoratrice ha diritto ad un periodo di 5 mesi di congedo di maternità: può scegliere se prendere 2 mesi prima del parto e 3 mesi dopo, oppure 1 mese prima del parto e 4 mesi dopo, oppure (dal 2019) 5 mesi a partire dalla data del parto.

Diritti per l'uomo

Congedo obbligatorio di paternità
È previsto il congedo di paternità obbligatorio di 10 giorni fruibile dal padre lavoratore dipendente tra i due mesi precedenti e i cinque successivi al parto, anche in caso di nascita o morte perinatale del bambino. I giorni di congedo sono fruibili dal padre anche durante il congedo di maternità della madre lavoratrice e sono compatibili con la fruizione (non negli stessi giorni) del congedo di paternità cosiddetto “alternativo”.

LINK ESTERNO: https://www.inps.it/prestazioni-servizi/indennita-per-congedo-di-maternita-e-di-paternita-alternativo-per-lavoratrici-e-lavoratori-dipendenti