Il tuo bambino ha una dimensione di circa 3 cm e pesa pochi grammi. Il volto del feto comincia ad assumere la sua fisionomia e si possono distinguere gli occhi, le orecchie e la bocca. Le dita delle mani e dei piedi sono già separate. Le braccia e le gambe cominciano a muoversi anche se ancora non percepisci i suoi movimenti. Anche se il feto è ancora così piccolo e la sua presenza non si nota in maniera evidente dall' esterno, lui si sta facendo spazio dentro di te e inizia a fluttuare all’interno del tuo utero grazie al liquido amniotico che lo sostiene e mantiene costante la sua temperatura. 



Dopo il periodo embrionale (8 settimana dal concepimento e 10 settimana dall’ultima mestruazione) l'embrione prende il nome di  feto. Durante il periodo fetale avviene il differenziamento e l’accrescimento dei tessuti ed organi che si sono formati durante il periodo embrionale. Durante il primo e all’inizio del secondo trimestre, la dimensione del feto da tenere in considerazione  è il valore che si ottiene misurandolo dalla testa fino all’osso sacro ( misura vertice sacro o CRL, crown-rump lenght).Questo parametro è utile innanzitutto per definire con precisione l’età gestazionale e viene misurato solitamente tra l’11^ e la 13^ settimana. Questa misura può essere calcolata fino alla 13 settimana e 6 giorni gestazionali.
