È vero che l'influenza non è pericolosa e il vaccino non è molto efficace?
L'influenza uccide ogni anno tra le 300.000 e le 500.000 persone in tutto il mondo. È ancora oggi la terza causa di morte in Italia per patologia infettiva, preceduta solo da AIDS e tubercolosi (1). Attraverso la somministrazione del vaccino si previene la morte e i ricoveri in ospedale per complicanze (2).L'influenza è una malattia che viene da molte persone considerata banale e senza effetti collaterali.  In realtà, la gravità non è l’influenza, che di per sé non è una malattia preoccupante, ma le sue complicanze come, ad esempio, la polmonite o il peggioramento di malattie che già si avevano in precedenza, soprattutto le malattie cardiovascolari o polmonari.  Ogni anno colpisce, in forma più o meno severa, tra il 10-20% della popolazione generale (3). I soggetti più a rischio sono, di solito, quelli in maggiore stato di vulnerabilità e compromissione del sistema immunitario, ovvero gli anziani, le donne in stato di gravidanza e i bambini molto piccoli (4). Il consiglio è di evitare il fai-da-te, di vaccinarsi contro il virus dell’influenza, in modo da salvaguardare la propria salute o quella dei propri figli e di rivolgersi sempre al medico per avere una valutazione corretta delle condizioni complessive per procedere alle cure più adeguate.  L’immunizzazione annuale con il vaccino anti-influenzale è un importante strumento di sanità pubblica che previene la malattia durante l'inverno, ovvero quando il virus circola maggiormente, e protegge per almeno 1 anno dalla somministrazione.