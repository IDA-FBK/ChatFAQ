Vitamina C: funzioni, fonti alimentari, carenza e eccessi - ISSalute

Introduzione


La vitamina C, nota anche come acido ascorbico, è una vitamina idrosolubile, vale a dire che si scioglie in acqua, con proprietà antiossidanti: aiuta a mantenere sane le cellule proteggendole dagli effetti dei radicali liberi prodotti durante la normale attività cellulare (metabolismo).
La vitamina C ha diverse, importanti, funzioni:

aiuta a mantenere la normale funzionalità dei vasi sanguigni
consente di mantenere la salute di denti e gengive 
facilita l’assorbimento del ferro di origine vegetale
partecipa alla formazione, crescita e riparazione del tessuto osseo e connettivo
aiuta a mantenere sana la pelle
aiuta la cicatrizzazione delle ferite

Poiché la vitamina C non viene prodotta dall’organismo e non può essere immagazzinata, la dose giornaliera deve essere assunta attraverso una dieta sana ed equilibrata.
La Società Italiana di Nutrizione (SINU) raccomanda la seguente quantità giornaliera di vitamina C che aumenta con l’età, in corso di gravidanza e allattamento e varia in base al sesso:

1-3 anni: 35 milligrammi (mg)
4-6 anni: 45 mg
7-10 anni: 60 mg
11-14 anni: maschi 90 mg; femmine 80 mg
15 e più: maschi 105 mg; femmine 85 mg
gravidanza: 100 mg
allattamento: 130 mg

Fonti alimentari
La vitamina C si trova in un'ampia varietà di frutta e verdura:

peperoni rossi e verdi
kiwi
arance e agrumi (leggi la Bufala)
fragole
pomodori
ribes nero
broccoli
cavoli
cavoletti di Bruxelles
spinaci
patate

Possono verificarsi lievi carenze nei neonati a cui viene somministrato latte vaccino non integrato e nelle persone che seguono diete non equilibrate.
La vitamina C è disponibile anche come integratore da prendere per bocca (via orale), in genere sotto forma di capsule e compresse masticabili.
La ricerca sugli effetti della vitamina C e sull’uso di integratori in condizioni specifiche non ha dato risultati evidenti:

raffreddore comune, l'assunzione di integratori orali di vitamina C non previene il raffreddore comune. Tuttavia, alcune prove dimostrano che il raffreddore può durare meno giorni e che i disturbi (sintomi) possono essere meno gravi nelle persone che consumano regolarmente adeguati livelli di vitamina C. Questi studi hanno evidenziato che un consumo maggiore o uguale a 0,2 grammi al giorno di vitamina C riduce la durata del raffreddore comune dell'8% negli adulti e del 14% nei bambini, e un consumo pari a 1-2 grammi del 18% nei bambini. L’importanza sul piano pratico di questi risultati non è chiara; per questo motivo, un livello di beneficio così basso non può giustificare un'integrazione continuativa a lungo termine
degenerazione maculare, l'assunzione di integratori orali di vitamina C, in combinazione con altre vitamine e minerali, sembra prevenire il peggioramento della degenerazione maculare legata all'età (AMD)
cataratta, alcuni studi suggeriscono che le persone con livelli più alti di vitamina C nella loro dieta abbiano un minor rischio di sviluppare cataratta
tumori, una dieta ricca di frutta e verdura sembra ridurre il rischio di molti tipi di tumori, come quello del seno, del colon e dei polmoni. Non ci sono sufficienti evidenze per dire che questo effetto protettivo sia correlato al contenuto di vitamina C negli alimenti. L'assunzione di integratori orali di vitamina C non sembra offrire lo stesso beneficio

Carenza di vitamina C

Una dieta povera di vitamina C, negli adulti causa:

stanchezza 
debolezza 
irritabilità
perdita di peso 
dolori muscolari e articolari

Una grave carenza di vitamina C causa lo scorbuto, malattia diffusa in tempi passati, caratterizzata da apatia, anemia e inappetenza, sanguinamento delle gengive, caduta dei denti, dolori muscolari, emorragie sottocutanee e scarsa guarigione delle ferite.
Le persone con malattie gastrointestinali e alcuni tipi di tumore potrebbero andare incontro a carenza di vitamina C.
La carenza di vitamina C si può prevenire consumando le giuste quantità di frutta e verdura fresche; la cottura può comportare, infatti, la perdita di buona parte della vitamina C presente negli alimenti.
In gravidanza, durante l’allattamento, durante una febbre o una diarrea, dopo interventi chirurgici e per i fumatori aumenta il bisogno di vitamina C.
In presenza di un aumentato fabbisogno o di una carenza, il medico può ritenere opportuno l’utilizzo di integratori di vitamina C.

Eccesso di vitamina C

La vitamina C dovrebbe essere assunta seguendo una dieta varia e equilibrata.
Gli integratori di vitamina C da prendere per bocca (via orale), se assunti nelle giuste dosi, sono considerati sicuri. Gli effetti indesiderati (effetti collaterali) si presentano, in genere, quando la dose consumata è elevata (leggi la Bufala).
Assumere grandi quantità (più di 1 grammo al giorno) di vitamina C attraverso gli integratori (leggi la Bufala) può causare:

diarrea
flatulenza 
nausea
vomito
bruciore di stomaco
infiammazione dell'esofago, causata da reflusso gastrico (esofagite)
crampi allo stomaco
sensazione di fatica
mal di testa
sonnolenza
insonnia
arrossamento della pelle
calcoli renali

L'uso a lungo termine di integratori orali di vitamina C in quantità superiore ai 2 grammi al giorno aumenta il rischio di effetti indesiderati significativi.
I disturbi (sintomi) dovrebbero scomparire interrompendo l'assunzione degli integratori di vitamina C.
Interazioni con farmaci
Prendere integratori di vitamina C ( supplementazione) potrebbe causare interazioni con:

alluminio, aumentando l'assorbimento dell’alluminio contenuto nei farmaci, dannoso per le persone con problemi renali
chemioterapia, riducendo l’effetto dei farmaci
contraccettivi orali o terapia ormonale sostitutiva, aumentando i livelli di estrogeni
inibitori delle proteasi, riducendo l'effetto di questi farmaci antivirali
statine e niacina, riducendo l'effetto della niacina (vitamina B3) che viene somministrata alle persone con colesterolo alto
warfarin, riducendo la risposta dell’organismo a questo farmaco anticoagulante

Bibliografia

Mayo Clinic. Vitamin C (Inglese)
NHS. Vitamin C. Vitamins and minerals (Inglese)
Società Italiana di Nutrizione Umana (SINU). Vitamine - Assunzione raccomanadata per la popolazione (PRI) e assunzione adeguata (AI)

Link approfondimento

Hemilä H, Chalker E. Vitamin C for preventing and treating the common cold. Cochrane Database of Systematic Reviews. 2013; Issue 1
https://www.cochranelibrary.com/cdsr/doi/10.1002/14651858.CD000980.pub4/full?highlightAbstract=vitamin%7Cc