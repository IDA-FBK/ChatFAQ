Durante la gravidanza si deve mangiare per due?
L’alimentazione ha una diretta influenza sulla salute della gestante, sull’andamento della gravidanza e sullo stato di nutrizione del neonato. Pertanto, durante la gravidanza la mamma deve condurre una dieta sana ed equilibrata e non deve eccedere nelle quantità (1).Risale al dopoguerra la convinzione che la donna incinta debba mangiare per due! Mangiare per due durante la gestazione può determinare un eccessivo aumento di peso, con conseguente comparsa di problemi di salute come il diabete gestazionale o l’ipertensione. È per questo che in gravidanza è consigliata un’alimentazione equilibrata e varia il più possibile, ricca di vitamine (A, D, C, B6, B12, acido folico) (1), sali minerali (calcio, ferro, fosforo) e acidi grassi essenziali. Non dovranno mai mancare: frutta e verdura, carboidrati (pane, pasta, riso, orzo, patate), proteine (pesce, carne, legumi) senza esagerare, latte e derivati del latte (formaggi, yogurt) e alimenti ricchi di fibre (pane, pasta e cereali integrali) che, come anche la frutta e verdura, possono contrastare la stipsi che spesso si presenta durante la gravidanza (3, 2). Alcuni alimenti, come carne, pesce, uova o salumi, devono essere consumati con accortezza perché possono veicolare patogeni responsabili di patologie a carico del feto o germi responsabili di infezioni o tossinfezioni alimentari. Devono essere evitati i cibi crudi ed è necessario prestare particolare attenzione alle produzioni domestiche che per loro natura non è possibile assoggettare ai controlli ufficiali delle autorità competenti. Da limitare è il consumo di caffeina e di sale che aumentano il rischio di malattie cardiovascolari e dell’ipertensione (2), mentre da evitare sono le bevande alcoliche poiché l’alcol ed i suoi metaboliti si accumulano nel sistema nervoso e in altri organi del feto danneggiandoli (4, 5).Una buona alimentazione in gravidanza è fondamentale per garantire la salute di mamma e nascituro!