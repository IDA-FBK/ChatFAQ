Sciatica (o Sciatalgia): disturbi, cause e cura -ISSalute

Introduzione


La sciatica (o sciatalgia) è un dolore che si diffonde lungo il percorso del nervo sciatico, il nervo più lungo del corpo umano. Il nervo sciatico ha origine nel tratto lombo-sacrale del midollo spinale, si estende al gluteo, e alla parte posteriore della coscia e della gamba fino al piede. Il nervo sciatico controlla il funzionamento dei muscoli della parte posteriore della coscia e della gamba e di alcuni muscoli del piede, e la sensibilità cutanea delle parti che innerva.
La sciatica può essere dovuta a varie condizioni e malattie che causano l'infiammazione o la compressione del nervo sciatico. Nella maggior parte dei casi guarisce nell'arco di alcune settimane; in altri, più complicati, può persistere nel tempo (cronicizzare) o ripresentarsi a distanza di mesi o anni.
Quando consultare un medico
Per valutare se i disturbi avvertiti siano causati da un danno del nervo sciatico e ricevere una cura adeguata è consigliabile consultare sempre il medico di famiglia.
È necessario recarsi al pronto soccorso quando:

il dolore è forte ed improvviso
la sciatalgia compare dopo un trauma
sono presenti disturbi alla vescica (difficoltà ad urinare) o all'intestino (difficoltà a defecare)
si avverte perdita della sensibilità cutanea nella regione inguinale
si avverte riduzione della forza di una gamba o di un piede

Sintomi

La sciatalgia può includere i seguenti sintomi:

dolore d'intensità variabile a livello di schiena, del gluteo, della coscia, della gamba e del piede. Può peggiorare a seguito di sforzi fisici (starnuti, tosse) o dopo essere stati seduti per molto tempo 
sensazione di formicolio o debolezza ai muscoli di gamba e piede

Cause

La causa principale del dolore conosciuto comunemente con il nome di sciatica è un'ernia del disco intervertebrale localizzata nella parte inferiore della colonna vertebrale (lombare). L'ernia del disco si verifica quando uno dei dischi che si trova fra le vertebre è danneggiato e comprime la radice dei nervi. La causa del danno del disco non è sempre chiara. Spesso risiede nella disidratazione del disco, con conseguente riduzione della flessibilità dello stesso, e rischio di rottura.
Le altre cause sono:

stenosi spinale, restringimento del canale vertebrale con compressione dei nervi che originano dal midollo spinale
spondilolistesi, scivolamento di una vertebra su quella sottostante
lesione spinale o infezione
massa in crescita all'interno della colonna vertebrale, ad esempio un ematoma o un tumore
sindrome della cauda equina, malattia rara e grave causata dalla compressione o dal danneggiamento dei nervi localizzati nella parte terminale del midollo spinale
gravidanza, a causa della compressione esercitata dall'utero sul nervo sciatico

Terapia

Il trattamento risolutivo della sciatica dipende dalla causa che ha determinato il dolore. I farmaci più frequentemente prescritti sono farmaci ad effetto rilassante muscolare, antinfiammatori, o antidolorifici.
Spesso, è raccomandata anche la fisioterapia.
In rari casi può essere necessario un intervento chirurgico a livello della colonna vertebrale.

Prevenzione

È possibile ridurre il rischio di un ulteriore episodio di sciatica attraverso semplici accorgimenti:

assumere una postura corretta 
evitare di sollevare carichi pesanti
chinarsi flettendo le ginocchia per sollevare un carico
esercizio fisico regolare
ginnastica di stiramento muscolare (stretching) prima e dopo l'esercizio fisico

Per dormire è consigliabile l'uso di un materasso rigido per mantenere la schiena dritta e di un cuscino che sostenga la testa ma non costringa il collo ad essere troppo piegato in avanti.
