È pericoloso fare attività fisica in gravidanza?
Durante la gravidanza una attività fisica moderata, come ad esempio fare lunghe passeggiate, favorisce il benessere psico-fisico.Molte donne hanno paura di fare attività fisica in gravidanza temendo possa essere rischiosa per sé e per il bambino. Se la donna già praticava attività fisica ed è ben allenata, può continuare a praticarla, previa valutazione medica, evitando le attività associate al rischio di cadute, traumi addominali e notevole sforzo fisico. Se non ha mai fatto sport è bene iniziare lentamente e aumentare gradualmente la durata e l'intensità dell'attività nel tempo (1). In gravidanza sono da preferire attività aerobiche di moderata-bassa intensità, che non comportino un sovraccarico articolare, soprattutto a livello di bacino e colonna vertebrale, come nuotare e camminare. Da evitare invece, attività a rischio di cadute o traumi addominali come equitazione e ciclismo e le immersioni subacquee che sono risultate associate a difetti congeniti e a malattia fetale da decompressione.  Le attività consigliate in gravidanza andrebbero praticate per almeno 30 minuti al giorno (2). Un'attività fisica regolare, infatti, aiuta a migliorare l'umore e a mantenere la forma fisica, migliora la circolazione e se abbinata a una dieta equilibrata, riduce il rischio di vene varicose e gonfiore di mani, piedi e caviglie e può aiutare a prevenire il mal di schiena (2). Inoltre, se svolta dall'inizio della gravidanza, riduce il rischio di diabete gestazionale (3). È bene, comunque, chiedere sempre consiglio al medico per scegliere l'attività fisica da praticare in gravidanza.