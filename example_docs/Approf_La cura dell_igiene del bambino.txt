Prendersi cura dell’igiene del tuo bambino è semplice e può essere un momento piacevole per entrambi. 
LINK ESTERNO https://www.apss.tn.it/Documenti-e-dati/Documenti-tecnici/La-cura-del-bambinoInsieme per l’igiene del vs bambino

Cambiare il pannolino 
Lava il sederino solo con acqua tiepida corrente, così rispetti le sostanze naturali che proteggono la pelle del bambino. Usa un detergente liquido delicato solo quando è necessario. Asciuga con cura. Le salviette usa e getta vanno usate eccezionalmente, quando non hai a disposizione acqua corrente. Non spalmare creme sulla pelle del bambino: la sua pelle normalmente si difende, si idrata e si protegge da sé. Se noti che la pelle si arrossa e non rimane integra, rivolgiti al tuo pediatra.

Pulire il moncone ombelicale
Pulisci il moncone con una garzina inumidita di acqua tiepida e poche gocce di detergente, risciacqua e poi asciuga con cura, soprattutto alla base del moncone. Non coprire il moncone con bende o con altro. Controlla giorno per giorno che il moncone si stia seccando (diventa scuro), fino a quando si stacca spontaneamente, generalmente entro un paio di settimane dalla nascita.
Contatta il pediatra o l'ostetrica se durante la pulizia noti cattivo odore, gonfiore, arrossamento della pelle, oppure se c’è un ritardo nel distacco o se la ferita sanguina.

Fare il bagnetto
Scegli momento più opportuno per farlo, quando il piccolo è sveglio e tranquillo e tu puoi dedicargli il tempo necessario. Puoi fare il bagnetto tutti i giorni se il tuo bambino ama stare in acqua, ma non è indispensabile. Puoi lavarlo direttamente nel lavandino pulito oppure in una vaschetta dedicata, pulita e ampia. Controlla sempre la temperatura dell’acqua prima di immergerlo; non è necessario usare sempre il sapone. Sostieni il tuo bambino in sicurezza per immergerlo nell’acqua e durante il bagnetto. Guardalo negli occhi, parlagli, lascialo sgambettare liberamente nell’acqua. 
Asciugalo con cura al termine del bagnetto. Approfitta del momento di relax dopo il bagnetto per massaggiare, coccolare, rispondere ai vocalizzi e parlare al tuo bambino, magari anche cantare. 
Taglia le unghie quando sono troppo lunghe, di solito non prima di un paio di settimane dalla nascita. Occhi, naso e orecchie non richiedono cure particolari: vanno puliti solo con acqua tiepida e asciugati delicatamente. 
