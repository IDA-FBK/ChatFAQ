Ospedale di Trento
Oltre all’attenzione per la cura e l’assistenza alla gestante e alla partoriente fisiologica, l’Unità Operativa costituisce il centro di riferimento provinciale per le situazioni ostetriche e ginecologiche di gravidanze con patologia o elevati fattori di rischio ostetrico. Le dimensioni e la complessità organizzativa non ostacolano un approccio personalizzato alla nascita con la definizione di percorsi assistenziali calibrati per complessità di cura.

In caso di ricovero programmato l'assistita si presenterà nel giorno e ora precedentemente comunicati presso il reparto di ostetricia al piano 3. In tale occasione l'assistita porterà con sé tutta la documentazione relativa ai controlli in gravidanza, la tessera sanitaria e un documento di identità con foto.

In caso di ricovero in urgenza o di travaglio di parto si accede attraverso il pronto soccorso generale dove viene eseguito il triage e successivamente inviata all'accettazione dell'unità operativa al piano 3.

Il medico assiste la donna in collaborazione con l'ostetrica. L'ostetrica è l'operatore di riferimento per il travaglio/parto ed il puerperio a basso rischio. 

Alla dimissione l'assistita viene visitata dal medico o dall'ostetrica in base al percorso di cura nel quale è inserita e riceve una relazione clinica che potrà essere consegnata al medico curante, nella quale viene riportato in sintesi il suo percorso di ricovero, con indicazioni di eventuali ulteriori controlli. Vengono date inoltre indicazioni sui luoghi dove rivolgersi in caso di necessità, su come mantenere la salute del pavimento pelvico e tutte le informazioni necessarie per garantire una adeguata alimentazione ed accudimento del neonato e per un adeguato recupero psico-fisico dopo il parto.

Ospedale di Rovereto
Il ricovero programmato in ostetricia viene disposto dal medico ginecologo curante. In caso di ricovero programmato, per induzione o taglio cesareo, la paziente si presenterà la mattina del giorno stabilito e all'orario indicato presso il reparto di ostetricia al piano 7, portando con sé tutta la documentazione relativa ai controlli in gravidanza, la tessera sanitaria e un documento d’identità con foto.

In caso d'urgenza l'utente potrà accedere al reparto tramite pronto soccorso generale, dove sarà eseguito il triage. Successivamente la paziente verrà inviata all'accettazione dell'unità operativa, al piano 7.

Alla dimissione l'assistita sarà visitata dal medico o dall'ostetrica in base al percorso di cura nel quale è inserita e riceverà una relazione clinica contenente le indicazioni per eventuali e/o ulteriori controlli, da consegnare al proprio medico curante. Verranno inoltre fornite indicazioni sui servizi a cui rivolgersi su come mantenere la salute del pavimento pelvico, un adeguato recupero psico-fisico dopo il parto e informazioni necessarie per garantire un'adeguata alimentazione ed accudimento del neonato.

Ospedale di Cles
L’Unità Operativa di Ostetricia dell’Ospedale di Cles è composta da 5 stanze di degenza a due letti, tutte fornite di servizi igienici con box doccia e fasciatoio.
I letti vengono occupati lasciando le degenti in stanza singola fino al raggiungimento di 6 persone ricoverate.
Vi è inoltre la possibilità, su richiesta al momento del ricovero, di una stanza a pagamento dotata di due letti (uno per la paziente e uno per l’eventuale accompagnatore) con bagno e televisione.
Durante la degenza in puerperio il neonato rimane in stanza con la mamma (rooming –in) e l’assistenza e il sostegno alla mamma e al neonato è garantita dal personale ostetrico.

Ospedale di Cavalese
La degenza nell’Unità Operativa di Ostetricia e Ginecologia dell'ospedale di Cavalese è della durata di 48 ore per parto spontaneo e di 72 per il taglio cesareo. Se si desidera una dimissione precoce (prima delle tempistiche previste) l’Unità Operativa cercherà di facilitare ed accontentare il più possibile le famiglie coordinando la presa in carico direttamente da parte degli operatori presenti sul territorio. In caso fosse consigliabile o venisse richiesto direttamente un sostegno psicologico, l’Unità Operativa potrà contattare il Servizio di Psicologia Clinica dell’ospedale di Cavalese.
