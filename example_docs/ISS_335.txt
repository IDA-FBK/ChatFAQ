Tutto il pesce è pieno di mercurio?
Il rischio di riscontrare livelli di mercurio tali da costituire un pericolo per l'organismo esiste solo per alcune specie di pesce e per alcune categorie di consumatori (1). In Italia, comunque, l'importazione ed il commercio di prodotti di origine animale sono sottoposti a rigidi controlli (2).Il mercurio è un contaminante ambientale che tende ad accumularsi nell'organismo dei pesci e molluschi in base ad un processo detto di "biomagnificazione" che fa si che il contenuto di mercurio nei pesci predatori di grossa taglia e più vecchi, come pesce spada, squalo e tonno, sia più elevato rispetto ai pesci più piccoli. Questo ha fatto si che soprattutto per alcune categorie di consumatori, come bambini, donne in età fertile, donne in gravidanza e durante l'allattamento, l'Autorità europea per la sicurezza alimentare (European Food Safety Authority, EFSA) consiglia di consumare pesce 2-3 volte a settimana, variandone le specie e limitando il consumo di quelle che potrebbero avere un maggiore contenuto di metilmercurio, come i grossi predatori (squali, pesce spada, luccio, tonno e nasello) (3). Le motivazioni di queste raccomandazioni sono dovute al fatto che alte concentrazioni di mercurio nell'organismo possono risultare tossiche per il sistema nervoso dei bambini e durante l'età fetale (1). I livelli consentiti di mercurio negli alimenti sono stabiliti dal Regolamento CE n. 1881/2006 e rigidi controlli vengono effettuati alla frontiera e durante tutte le fasi che precedono la commercializzazione (2). Il controllo dei prodotti ittici importati da paesi extra-comunitari viene effettuato presso i Posti di Ispezione Frontaliera del Ministero della Salute mentre, per gli scambi intracomunitari, gli uffici del Ministero dispongono l'esecuzione del controllo da parte delle Aziende Sanitarie Locali-ASL sul campione arrivato a destinazione. Nel 2019, sono stati prelevati 6739 campioni su prodotti ittici e molluschi in cui sono state effettuate 3269 determinazioni per la ricerca di metalli pesanti; di questi solo 25 sono risultate irregolari e hanno comportato il ritiro dal mercato (4). In virtù delle sue proprietà nutritive, è svantaggioso ed esagerato eliminare totalmente il pesce dalla propria dieta per il timore di assumere mercurio: il pesce, infatti, è ricco di proteine facilmente digeribili ed è, inoltre, fonte di vitamine del gruppo B, D e A e di acidi grassi omega 3 con benefici effetti sul cuore (5). È importante perciò non privarsene a tavola, ma imparare a consumarlo variando il più possibile le specie e le tipologie di pesce.