Che cosa significa avere un gruppo sanguigno con Rh negativo?
Quando parliamo di “Rh” ci riferiamo a una proteina che si trova sui globuli rossi del sangue. Le persone che hanno questa proteina sono classificate come appartenenti a gruppo sanguigno con Rh-positivo, e vengono dette “Rh-positive”; quelle che non la hanno si classificano come “Rh-negative”.
Se una donna in gravidanza è Rh-negativa e il suo feto è Rh-positivo, si possono verificare delle complicazioni.

Si può sapere in gravidanza se il figlio sarà Rh negativo o positivo?
Conoscendo il gruppo sanguigno del partner, si possono fare delle previsioni: se sia la mamma che il papà del bambino sono Rh-negativi, anche il figlio sarà Rh-negativo; se il papà è Rh-positivo, il bambino potrebbe essere Rh-negativo oppure Rh-positivo, ma, non potendo conoscere il gruppo del bambino, in ogni caso se la mamma è Rh-negativo verrà trattata come se il figlio fosse Rh-positivo, in modo da prevenire qualsiasi problema.

Quali complicazioni ci possono essere, se la madre è Rh negativa?
Di solito durante la gravidanza il sangue della madre e del feto non si mescolano, ma in certe situazioni questo può verificarsi, ad esempio durante il parto; se una piccola parte di sangue fetale passa nei vasi sanguigni della madre durante il parto, il sistema immunitario produce degli anticorpi (in particolare, nel caso di una donna Rh-negativa con un feto Rh-positivo, il sistema immunitario può produrre anticorpi contro il fattore Rh presente sui globuli rossi fetali che in piccola parte sono passati nei vasi sanguigni materni). Se la donna ha una successiva gravidanza questi anticorpi anti Rh, che rimangono nel circolo sanguigno materno, possono attraversare la placenta e danneggiare i globuli rossi del successivo bambino; questo può causare una condizione di anemia del feto (cioè presenza di pochi globuli rossi nel sangue), con complicanze anche gravi.
In qualche caso il passaggio di globuli rossi dal feto alla madre può avvenire anche molto prima del parto, in circostanze particolari, quali sanguinamenti, traumi addominali materni, esami invasivi tipo amniocentesi o villo centesi.

Che cosa si può fare per evitare complicanze legate al fatto di avere Rh negativo?
All’inizio della gravidanza l’ostetrica e/o il medico ti chiederanno di sottoporti ad un esame del sangue per conoscere il tuo gruppo sanguigno e anche per vedere se ci sono anticorpi (Test di Coombs indiretto).
Se sei Rh-negativa e il test di Coombs è negativo, cioè se non hai anticorpi contri il fattore Rh, e il tuo bambino potrebbe essere Rh-positivo, ti verrà proposta la “immunoprofilassi anti D”, cioè la somministrazione di un farmaco che previene la produzione da parte del tuo sistema immunitario di anticorpi che potrebbero attaccare e danneggiare i globuli rossi del tuo bambino.
Questo farmaco è rappresentato da immunoglobuline anti D e viene somministrato con una iniezione intramuscolare, nel terzo trimestre (verso la 28° settimana) o nelle condizioni a rischio di immunizzazione. 

Dopo la nascita verrà fatta la determinazione del gruppo sanguigno del neonato: se il bimbo è Rh-positivo, riceverai un’altra dose di immunoglobuline anti D, se il neonato è Rh-negativo non servirà invece ripetere l’iniezione.

Cosa succede se al primo esame ci sono già anticorpi anti Rh nel sangue della madre (e il test di Coombs risulta positivo)?
In questo caso non serve somministrare immunoglobuline anti D, ma verrai sottoposta ad esami più specifici per monitorare il tuo bambino durante la gravidanza.

Su che farmaco si basa sostanzialmente la “immunoprofilassi”?
Il farmaco consiste nella somministrazione di “immunoglobuline anti D”, ovvero di anticorpi ottenuti mediante procedimento industriale direttamente dal plasma di donatori immunizzati; si tratta quindi di un “emoderivato”, cioè di un derivato da sangue umano, la cui somministrazione necessita per legge del “consenso informato” della paziente.

Che rischi si corrono con la somministrazione di un emoderivato?
Allo stato attuale delle conoscenze non si corrono rischi in quanto il trattamento industriale per la preparazione di questo emoderivato inattiva i più comuni virus conosciuti in grado di essere trasmessi con il sangue. La sicurezza assoluta purtroppo non esiste, ma i rischi che si corrono non praticando questa profilassi sono nettamente superiori a quelli che si corrono praticandola.
