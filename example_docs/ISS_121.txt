Analisi delle urine: scopi e risultati - ISSalute

Introduzione


L’analisi delle urine serve per identificare eventuali disordini metabolici, disturbi renali e infezioni del tratto urinario. Si esegue sulle prime urine del mattino raccolte in un contenitore sterile. È sufficiente una quantità (il cosiddetto “campione”) pari a 20-50 millilitri (ml).
L'urina è prodotta dai reni che, oltre a filtrare il sangue, aiutano a regolare la quantità di acqua presente nel corpo e trattengono proteine, elettroliti e altri composti che possono essere utili all’organismo. Tutto ciò che non è necessario è eliminato attraverso le urine.
Mediante la rilevazione di anomalie nella composizione e nella quantità di alcune sostanze presenti nelle urine, possono essere individuate (diagnosticate) molte malattie in fase iniziale (precoce).
Livelli elevati di glucosio, proteine, bilirubina, globuli rossi, globuli bianchi, cristalli e microrganismi possono essere presenti nelle urine quando:

le loro concentrazioni nel sangue sono troppo elevate
i reni filtrano meno efficacemente
è presente un’infezione

L’ esame delle urine completo consiste di tre fasi distinte:

esame visivo, valuta il colore, la trasparenza e la concentrazione delle urine
esame chimico, verifica la presenza di alcune di sostanze che forniscono informazioni preziose sulla salute o su eventuali malattie
esame microscopico del sedimento urinario, identifica e quantifica i tipi cellulari, i cilindri, i cristalli e altri componenti, come microrganismi e muco, che possono essere presenti nelle urine

L’esame può essere richiesto dal medico in diverse situazioni:

controllo generale
ricovero in ospedale
preparazione a un intervento chirurgico
sospetta gravidanza

Deve essere eseguito in presenza di:

dolori addominali o mal di schiena
bisogno frequente di urinare (minzione) o dolore mentre si urina
sangue nelle urine

Il test

Le prime urine del mattino sono le più concentrate e per questo motivo sono le più adatte per eseguire l’analisi. Tuttavia, se il medico vuole accertare qualcosa in particolare, può chiedere di raccoglierle in un momento specifico della giornata: per esempio, è preferibile cercare la presenza di glucosio nelle urine raccogliendole dopo i pasti mentre per verificare se siano presenti bassi livelli di proteine ​​è consigliabile utilizzare le prime urine del mattino.
Al fine di ottenere dei risultati affidabili, al momento della raccolta del campione è necessario prendere alcune precauzioni per ridurre al minimo la possibilità di contaminarlo con batteri e con cellule superficiali della pelle (cellule epiteliali).
In particolare, le donne dovranno fare attenzione a non inquinarlo con i batteri presenti nella normale flora vaginale. Per evitare che ciò accada è consigliabile lavare bene la zona genitale con sapone (non antibatterico), risciacquarla accuratamente con acqua e asciugarla con una salvietta pulita prima della raccolta delle urine. Subito dopo la pulizia, bisogna urinare direttamente nel contenitore sterile avendo cura di non appoggiarlo alla pelle e evitando di raccogliere la prima fuoriuscita di urina.
Se dovrà passare più di un’ora tra la raccolta delle urine e l’arrivo al laboratorio, sarà necessario conservare il contenitore, ben chiuso, in frigorifero fino al momento del trasporto al laboratorio di analisi.

Risultati

L'analisi delle urine permette di scoprire infezioni, alterazioni del metabolismo e dei reni come pure una gravidanza. Spesso, sostanze come proteine ​​o glucosio appaiono nelle urine prima ancora che compaiano disturbi (sintomi) evidenti.
Anomalie della composizione delle urine includono la presenza di:

proteine, come l’albumina e la creatinina, potrebbero indicare un malfunzionamento renale
glucosio, richiede l’esecuzione di ulteriori analisi per escludere o accertare (diagnosticare) il diabete
microrganismi (i più comuni sono escherichia coli, proteus, klebsiella, enterococco, stafilococco e candida albicans) insieme a cellule del sangue, come i globuli rossi e bianchi, indicano un’infezione del tratto urinario
gonadotropina corionica umana (hCG), ormone prodotto subito dopo l’inizio di una gravidanza dalla placenta in via di sviluppo. Dopo due settimane, può essere rilevato sia nelle urine sia nel sangue

L’analisi delle urine è un test facile, economico e relativamente veloce. Consente di seguire l’evoluzione di alcune malattie ma non è in grado di evidenziarle tutte; fornisce una panoramica generale sulla salute della persona che si sottopone al test.
I risultati sono disponibili nel giro di breve tempo ma, in caso fossero presenti delle anomalie, potrebbe essere necessario inviare nuovamente un campione al laboratorio per effettuare ulteriori analisi. Ciò richiederà tempi diversi in base alle prove che dovranno essere eseguite.
I risultati potranno essere interpretati correttamente dal medico curante che, conoscendo lo stato di salute di ogni suo assistito, potrà prescrivere, laddove necessario, gli approfondimenti necessari.
