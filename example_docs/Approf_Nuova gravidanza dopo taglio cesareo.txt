La presenza di una cicatrice uterina per precedente taglio cesareo condiziona le gravidanze successive e influisce sulla salute riproduttiva di una donna. Il precedente taglio cesareo aumenta la possibilità di complicanze in gravidanze successive come la gravidanza ad impianto sulla cicatrice (scar pregnancy), rottura della cicatrice, placentazione anomala per localizzazione o aderenza. Maggiore è il numero di tagli cesarei pregressi, maggiore è la possibilità che compaiano queste complicanze. 

L’essere stata sottoposta ad un taglio cesareo nella maggior parte dei casi condiziona la modalità del parto nelle gravidanze successive, ma non preclude la possibilità di partorire per via vaginale. La maggior parte delle mamme con precedente taglio cesareo che affronta il travaglio partorisce per via vaginale (circa l’80%) e tale scelta risulta sicura sia per la mamma che per il bambino se affrontata in un ambiente adeguato (ospedale con disponibilità di sala operatoria 24 ore su 24). Tale probabilità aumenta in caso di pregresso parto vaginale (sia precedente che successivo al precedente cesareo), travaglio che insorge spontaneamente, gravidanza normodecorsa. 
È importante discutere con il proprio Curante (ostetrica o medico) della modalità di parto fin dall’inizio della gravidanza e comunque approfondire il discorso nel terzo trimestre. 

Affrontare un travaglio e partorire per via vaginale dopo un precedente taglio cesareo comporta: ridurre le complicanze per successive gravidanze e parti, ridurre i tempi di recupero post-parto e l’intervallo necessario prima di una futura gravidanza, ridurre i rischi associati a chirurgia addominale ripetuta (necessità di ulteriori successivi tagli cesarei, emorragia, infezioni, aderenze addominali, lesioni di organi vicini all’utero, necessità di asportazione dell’utero, trombosi) e migliora l’adattamento alla vita extrauterina del neonato. 
Tra le possibili complicanze del travaglio legate alla pregressa cicatrice ci sono: aumentato rischio di taglio cesareo in travaglio (circa 20%) rispetto ad una mamma con pregresso parto vaginale, ma sovrapponibile rispetto ad una donna al primo parto; rottura della cicatrice uterina in travaglio (condizione che si verifica nello 0.5% circa dei casi, con potenziali conseguenze severe per madre e bambino; per cui è necessario affrontare il travaglio in ambiente ospedaliero con disponibilità di sala operatoria, emoteca e personale medico per affrontare tale rara emergenza, riducendo i rischi materno-fetali).  La rottura della cicatrice uterina può avvenire anche nel corso della gravidanza al di fuori del travaglio nell'0.1% delle donne con pregresso taglio cesareo, tale percentuale aumenta con il numero di interventi pregressi.

È opportuno programmare un taglio cesareo ripetuto (iterativo) qualora si abbiano multipli interventi di chirurgia uterina, in presenza di altre indicazioni al taglio cesareo, in caso di precedente rottura d’utero o di precedente incisione corporale dell’utero. 

