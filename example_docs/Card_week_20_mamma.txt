Siamo a metà percorso!  È giunto il momento dell'ecografia del secondo trimestre (detta comunemente morfologica) che viene eseguita tra la 19° e la  21° settimana di gravidanza. Serve per escludere alcune anomalie o malformazioni, definire la localizzazione della placenta, valutare la quantità di liquido amniotico e la crescita del feto. Ti accorgerai guardando il monitor che il tuo bambino non è più visibile nella sua interezza. Infatti, aumentando le sue dimensioni e assumendo la posizione rannicchiata, non è più possibile misurare direttamente la sua lunghezza, ma solo farne una stima approssimativa attraverso la lunghezza del femore.
Ogni ecografia, in particolare quella del II trimestre, rappresenta un momento importante, spesso carico di emozioni, preoccupazioni, aspettative. Le immagini ecografiche ti permetteranno di vedere come nel corso delle settimane, rispetto alla precedente ecografia, è cresciuto il tuo bambino e quali movimenti ha imparato a fare.

Un'ultima nota pratica: gli ultrasuoni hanno la caratteristica di attraversare bene i liquidi acquosi e male i liquidi oleosi. Per questo motivo si raccomanda di non cospargere la pancia con crema od olio il giorno stesso e anche alcuni giorni prima di effettuare l’esame (le immagini saranno più nitide!).

In alcuni casi possono essere necessarie ulteriori ecografie; sarà il medico e/o l'ostetrica a valutare quando proporle.

Le emozioni dell’ecografia
<Slides 20.1>