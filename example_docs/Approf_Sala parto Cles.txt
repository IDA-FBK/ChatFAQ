Degenza nell’Unità Operativa di Ostetricia e Ginecologia, Ospedale di Cles
L’Unità Operativa di Ostetricia è composta da 5 stanze di degenza a due letti, tutte fornite di servizi igienici con box doccia e fasciatoio. I letti vengono occupati lasciando le degenti in stanza singola fino al raggiungimento di 6 persone ricoverate.
Vi è inoltre la possibilità, su richiesta al momento del ricovero, di una stanza a pagamento dotata di due letti (uno per la paziente e uno per l’eventuale accompagnatore) con bagno e televisione.
Durante la degenza in puerperio il neonato rimane in stanza con la mamma (rooming –in) e l’assistenza e il sostegno alla mamma e al neonato è garantita dal personale ostetrico.

Dimissione precoce
Normalmente la dimissione avviene ad almeno 48 ore dalla nascita in caso di parto vaginale e 72 ore in caso di taglio cesareo. In caso di necessità ostetriche e/o neonatologiche, la degenza può essere prolungata.
Su richiesta della madre è possibile una dimissione precoce prima delle 48 ore dalla nascita, dopo valutazione delle condizioni cliniche ostetriche e neonatali.

Sostegno emotivo e psicologico
Sia durante il travaglio e il parto che durante il puerperio le ostetriche vi offriranno il sostegno emotivo necessario per affrontare questi importanti e delicati momenti della vostra vita e sono sempre a disposizione per accogliere i vostri bisogni.
Nel caso in cui fosse necessario un sostegno psicologico è possibile, in accordo con la mamma, attivare la figura dello psicologo.
Sia il sostegno emotivo che psicologico possono essere continuati anche dopo la dimissione grazie all’integrazione con i servizi territoriali – consultoriali.
