La maggior parte dei farmaci possono essere utilizzati in gravidanza se sussiste indicazione clinica e su indicazione medica. È importante che l’assunzione dei farmaci in gravidanza sia limitata ai casi di effettiva necessità dopo attenta valutazione rischio/beneficio e comunque che la loro assunzione avvenga sempre sotto controllo medico. Questo perchè alcuni farmaci possono avere effetti dannosi sul feto in qualsiasi periodo della gestazione: possono causare malformazioni congenite nel primo trimestre, nel corso del secondo-terzo trimestre possono alterare la crescita e lo sviluppo funzionale del feto o avere effetti tossici sui tessuti fetali. .

Il ginecologo ed il medico di medicina generale possono fornire informazioni in merito all’utilizzo dei farmaci in gravidanza. In caso di necessità di antidolorifico in gravidanza, a qualunque epoca, è sicura l'assunzione di paracetamolo al dosaggio di 1000 mg 1 cp ogni 8-12 ore.

La mamma, che per patologia cronica necessita assunzione di farmaci, dovrà valutare prima del concepimento, con il ginecologo o lo specialista di riferimento, la compatibilità della sua terapia con la gravidanza. Molti farmaci possono essere utilizzati in sicurezza durante la gravidanza, mentre per alcune terapie sarà necessaria una modifica prima della ricerca di gravidanza. 
La mamma che assume farmaci in gravidanza o che ha bisogno di verificare se questi sono compatibili con l’allattamento, può chiedere una consulenza telefonica all’ospedale in cui è nato il bambino oppure alla Neonatologia dell’Ospedale Santa Chiara di Trento tel. 0461 903811 e 0461 903512. In alternativa, può contattare direttamente o insieme a un operatore il Centro Antiveleni di Bergamo, attivo tutti i giorni h24 al numero verde 800 883300.
