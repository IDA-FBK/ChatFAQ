Il citomegalovirus è la principale causa di infezione congenita nei paesi sviluppati, in Italia si registra una incidenza dello 0.57 - 1% di tutti i nati vivi; è la prima causa infettiva di mortalità, morbidità e sequele tardive nei neonati (ritardo mentale, psicomotorio, deficit della vista e dell’udito). In genere l’infezione è asintomatica nella gravida, talvolta comunque è associata a sintomi aspecifici: febbricola, astenia, cefalea, mialgie. Gli esami di laboratorio possono evidenziare linfocitosi atipica e modesto rialzo delle transaminasi. 

Screening e Trattamento
Dal 2021 è previsto l’utilizzo del Valaciclovir (un farmaco antivirale) per la prevenzione e il trattamento dell’infezione fetale da Cytomegalovirus.
I LEA sulla gravidanza del 18/03/2017 non prevedono lo screening in gravidanza per il CMV, tranne che nelle condizioni a rischio, cioè alle donne che sviluppano una malattia simil-influenzale durante la gravidanza, alle lavoratrici sieronegative che hanno in custodia dei bambini, alle donne in gravidanza che hanno un bambino in asilo nido o dopo il rilevamento dei segni ecografici indicativi di infezione da CMV. Tuttavia la disponibilità di un farmaco per la prevenzione della trasmissione al feto o il trattamento del CMV fetale giustifica l’esecuzione dello screening in tutta la popolazione. (Gazzetta Ufficiale del 30/12/2020).
Il primo controllo va eseguito con i primi accertamenti della gravidanza ad inizio primo trimestre.
Nel caso di donna sieronegativa (IgG negative e IgM negative) è opportuno proseguire il controllo mensilmente fino alle 24 settimane e ripeterlo a 35-37 settimane.
Nel caso di donna con precedente infezione (IgG positive ed IgM negative) non saranno necessari ulteriori controlli sierologici in gravidanza.

Prevenzione
 Si raccomanda di adottare le misure profilattiche sotto elencate al fine di contenere il rischio di contrarre l’infezione:
- non condividere con il bimbo stoviglie (es tazze, piatti, bicchieri, posate), cibo (ad es. non assaggiare la sua pappa con lo stesso cucchiaio), biancheria (ad es. asciugamani, tovaglioli), strumenti per l’igiene (ad es. spazzolini da denti);
- non portare alla bocca succhiotti o ciò che il bimbo possa aver messo in bocca;
- non baciare il bambino sulla bocca o sulle guance;
- lavarsi accuratamente le mani con acqua e sapone dopo aver pulito il naso e la bocca al bambino, cambiato il pannolino, maneggiato biancheria sporca o giocattoli, dato la pappa o fatto il bagnetto;
- lavare frequentemente giocattoli e superfici varie (ad es. seggiolone, box, passeggino) con acqua e sapone.

Link: https://youtu.be/xsdvomALuro