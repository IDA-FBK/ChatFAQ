Degenza nell’Unità Operativa di Ostetricia e Ginecologia, Ospedale Santa Maria del Carmine di Rovereto
L’Unità Operativa di Ostetricia dispone di 30 posti letto di degenza in reparto; il blocco parto è costituito da 3 sale parto (di cui una con vasca per travaglio/parto) e una sala operatoria per la gestione delle emergenze ostetriche.

La gestante viene accompagnata in sala parto all’inizio del travaglio attivo, assieme al compagno o alla persona di fiducia che ha scelto come accompagnatore. La gestione del travaglio, sulla base dei più moderni modelli di assistenza, è differenziata sulla base di classi di rischio; il travaglio a basso rischio ostetrico (ossia senza complicanze, totalmente “fisiologico”) viene gestito in autonomia dalla figura dell’ostetrica, mentre i travagli “a medio ed alto rischio ostetrico” vengono gestiti congiuntamente dall’ostetrica e dal medico di guardia. L’ostetrica garantirà, nei limiti delle possibilità organizzative del momento, un'assistenza dedicata “one to one”. 
Vengono proposti alla paziente vari modi di contenimento del dolore: posizioni libere, utilizzo di attrezzi di supporto (palla, liana, spalliera, sgabello, tappetino), possibilità di utilizzo dell’acqua (vasca e docce), massaggi, digitopressione, utilizzo del rebozo messicano. 

È possibile eseguire analgesia epidurale su richiesta, preferibilmente effettuando una visita anestesiologica da prenotarsi tramite CUP a circa 37 settimane di gestazione. 

La degenza media dopo un parto vaginale è di 48 ore, mentre dopo un taglio cesareo è di 72 ore; i neonati vengono dimessi a screening effettuati pertanto, le 48 e 72 ore dipendono dall'ora di nascita, se cadono dopo le 18.00, la dimissione slitta al giorno successivo. Questo per tutti i casi che non presentano criticità materne o neonatali

Sono ammesse visite in determinate fasce orarie da parte di una singola persona (al momento soggette a frequenti cambiamenti per disposizioni aziendali causa pandemia).

Dimissione precoce
Al momento della dimissione, se la paziente acconsente, viene attivato un servizio di continuità con le ostetriche operanti sul territorio per una presa in carico domiciliare precoce. 
Se la mamma richiede una dimissione anticipata rispetto ai tempi sopra deve firmare una cartella apposita.

Sostegno emotivo e psicologico
È presente in struttura una psicologa dedicata che interviene su chiamata. La psicologa (dott.ssa Boaretti) partecipa alle riunioni del gruppo fragilità pertanto in casi particolari è già a conoscenza delle varie situazioni. Nei casi in cui è in ferie il servizio viene comunque garantito dall'UO di psicologia.
