Etichetta a batteria: cosa è e a cosa serve - ISSalute

Introduzione


In Italia è stato istituito il sistema denominato NutrInform Battery, relativo all’etichettatura nutrizionale dei prodotti alimentari. Esso è conosciuto anche come Etichettatura a Batteria.
Lo scopo del nuovo sistema di etichettatura nutrizionale a batteria, è quello di favorire nelle persone scelte consapevoli per la composizione della propria alimentazione giornaliera.
Secondo il Ministero della Salute l'etichettatura dei prodotti alimentari offre al consumatore un insieme di informazioni sulla composizione e caratteristiche del prodotto alimentare, sul corretto uso, consumo e durata

Etichetta a batteria e sana alimentazione

L’etichetta a batteria viene applicata sulle confezioni dei prodotti alimentari. É raffigurata come una o più batterie contenenti indicazioni nutrizionali semplici e immediate. Utilizzando tali informazioni il consumatore può comporre la propria alimentazione giornaliera in modo sano e equilibrato basandosi sia sul concetto di porzioni indicato nei Livelli di Assunzione di Riferimento di Nutrienti ed Energia per la popolazione italiana (LARN) stabiliti dalla Società Italiana Nutrizione Umana, sia sulle indicazioni contenute nelle Linee Guida italiane per una sana alimentazione messe a punto dal CREA - Centro di ricerca alimenti e nutrizione.
Queste linee guida, che utilizzano il modello alimentare della dieta mediterranea, hanno l’obiettivo di prevenire le malattie cronico-degenerative, di promuovere salute e longevità e di favorire la sostenibilità sociale e ambientale.
I concetti guida sulle porzioni presentati dai LARN includono:

porzione standard, quantità di alimento che rappresenta l’unità di riferimento riconosciuta e identificabile sia dagli operatori del settore nutrizionale, sia dalla popolazione
coerenza della porzione standard, la porzione standard deve essere coerente con la tradizione alimentare ed avere dimensioni ragionevoli, in accordo con le aspettative del consumatore
unità di misura delle porzioni standard, le porzioni standard possono essere espresse in unità di misura pratiche, riferite a unità naturali (un frutto, un tubero) o commerciali (una confezione), oppure a unità di misura casalinghe di uso comune (ad esempio tazza, tazzina, cucchiaio, quali strumenti di misura)
utilità nelle diete, le porzioni standard sono utili per definire le diete destinate alle varie fasce d’età o a gruppi con esigenze nutrizionali specifiche (ad esempio, donne in gravidanza, allattamento ecc.).

Il marchio NutrInform Battery

L’utilizzo del marchio NutrInform Battery, di cui è titolare il Ministero dello sviluppo economico, è volontario e a titolo gratuito. Gli operatori del settore nutrizionale, però, devono attenersi a quanto riportato sul Manuale d’uso.
Il consumatore deve poter trovare le informazioni nutrizionali dell’etichetta a batteria nel campo visivo principale della confezione, come richiesto dal regolamento UE n. 1169/2011, e poterla immediatamente riconoscere dal colore blu.
L’etichetta nutrizionale a batteria sulle confezioni degli alimenti fornisce le seguenti informazioni:

dimensioni della porzione specifica del prodotto, espresse in grammi o millilitri
valore energetico, espresso in kilo-joule (kJ) e kilocalorie (kcal) per 100 grammi/millilitro e per una porzione specifica del prodotto
quantità di grassi, grassi saturi, zuccheri (totali) e sale, espresse in grammi per una porzione specifica del prodotto
assunzione di riferimento percentuale (%AR), vale a dire la percentuale dell’assunzione giornaliera raccomandata, per ogni nutriente e per il valore energetico, contenuti in una porzione standard


Il consumatore, per comprendere al meglio le informazioni contenute nell’etichetta in rapporto alla sua dieta giornaliera, può fare riferimento alla Tabella 1 del Manuale d’uso del NutrInform Battery, riferita ad un fabbisogno energetico di un individuo adulto in buona salute pari a circa 2000 chilocalorie al giorno (Kcal/die) (vedi Linee guida per una sana alimentazione). Per raggiungere uno schema alimentare bilanciato è necessario conoscere quale sia l’entità della porzione standard e le possibili combinazioni.
Un aspetto fondamentale è la possibilità di adattare le porzioni sulle necessità nutrizionali dei bambini nelle diverse fasce età. A tale scopo è possibile consultare la pagina dedicata sul sito Piccolipiù In Forma.

Benefici per la salute

L'etichetta a batteria, se adottata su larga scala dagli operatori del settore alimentare, non solo rappresenterà un valido strumento di informazione per le persone che già prestano attenzione alla propria alimentazione, ma potrà diffondere una corretta informazione a fasce più ampie della popolazione divenendo, così, uno strumento di promozione della salute.
Sovrappeso e obesità rappresentano un problema frequente nella popolazione italiana, anche nei bambini e nei ragazzi, e costituiscono un importante fattore di rischio per malattie croniche, come il diabete, o per le malattie cardiovascolari. Obiettivo principale del sistema NutrInform Battery è richiamare l’attenzione di tutti sulla necessità di un'alimentazione sana, variata e bilanciata e sull’importanza di scegliere in modo consapevole.

Bibliografia

Ministero della Salute. Nutriform Battery    
Ministero dello Sviluppo Economico (MISE). In Gazzetta il decreto sul NutrInform Battery
Ministero dello Sviluppo Economico (MISE). Regolamento (UE) n.1169/2011 del Parlamento Europeo e del Consiglio 
Consiglio per la ricerca in agricoltura e l'analisi dell'economia agraria (CREA). Linee guida per una sana alimentazione 2018
Società Italiana di Nutrizione Umana (SINU). LARN - Livelli di assunzione di riferimento di nutrienti ed energia per la popolazione italiana. 2014; IV revisione 
Consiglio per la ricerca in agricoltura e l'analisi dell'economia agraria (CREA). Linee guida per una sana alimentazione. Dossier scientifico 2018 
Ministero della Salute. Sistema di etichettatura nutrizionale volontaria
