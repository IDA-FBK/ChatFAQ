Dolore pelvico: acuto o cronico - ISSalute

Introduzione


Questo tipo di dolore si avverte sotto l'ombelico; può essere intenso e improvviso o presentarsi in forma lieve ma durare per mesi. È bene comunque rivolgersi al medico di famiglia in entrambi i casi. Per le donne, che accusano questo dolore con maggiore frequenza, il medico di riferimento è il ginecologo (specialista del sistema riproduttivo femminile).
Talvolta, è difficile risalire alla causa del dolore pelvico, che può essere acuto (cioè improvviso e inaspettato) o cronico (ripetuto e persistente).
Dolore pelvico improvviso
Si tratta di un dolore acuto e inaspettato che richiede di consultare subito il medico di famiglia per identificarne la causa e farsi indicare la cura da seguire.
Le cause più comuni per le donne che non siano in gravidanza sono:

cisti ovarica,  una sacca di liquido che si forma all'interno delle ovaie e provoca dolore se si rompe o si torce
malattia infiammatoria pelvica acuta, infezione batterica dell'utero, delle Tube di Falloppio o delle ovaie, che deriva spesso dall'insorgenza di un'infezione dovuta a clamidia o gonorrea; in questi casi è prevista la cura con antibiotici
appendicite, rigonfiamento dell’appendice (tasca che ha la forma di un dito, collegata con l’intestino crasso) che genera dolore addominale localizzato in basso a destra
peritonite, infiammazione del peritoneo (sottile membrana di rivestimento della cavità addominale) che provoca un dolore improvviso alla pancia che tende a intensificarsi, tanto da richiedere un intervento medico d'urgenza
infezioni urinarie, condizione che provoca dolore o bruciore quando si urina, con la conseguenza di doverlo fare più spesso
costipazione o spasmo intestinale, può derivare da variazioni introdotte nella dieta o da cure in corso. Può, inoltre, dipendere dalla sindrome del colon irritabile oppure, in alcuni casi, da un blocco intestinale

Le cause meno frequenti di dolore pelvico acuto sono, invece, riconducibili a:

ascesso pelvico, dovuto a una formazione di pus tra utero e vagina. Richiede un trattamento urgente in ospedale
endometriosi, malattia che si verifica quando frammenti di tessuto fuoriescono dalla cavità uterina e si posizionano in altre aree, come ad esempio le ovaie, generando così mestruazioni dolorose

Dolore pelvico persistente o ripetuto
È un dolore pelvico cronico che dura per mesi (6 mesi o oltre), va e viene oppure è continuo e, oltre a durare di più rispetto al dolore acuto, è più intenso. In genere interessa una donna su 6. Se compare è bene consultare il medico di famiglia che può indagarne la causa e prevedere la terapia da seguire. Le cause più frequenti di dolore pelvico cronico sono:

endometriosi
infezione pelvica cronica, infezione batterica dell'utero, delle Tube di Falloppio o delle ovaie, che deriva spesso da infezioni dovute a clamidia o gonorrea; in questi casi è necessario effettuare subito una cura con antibiotici
sindrome del colon irritabile malattia del sistema digerente che causa crampi di stomaco, gonfiore, diarrea e costipazione

Le cause meno frequenti di dolore pelvico cronico sono, invece, attribuibili a:

cisti ovarica ripetuta, sacca di fluido o di sangue che si forma all'interno delle ovaie
infezioni urinarie ripetute
mal di schiena a livello lombare
prolasso dell'utero, avviene quando l'utero slitta in basso rispetto alla sua posizione normale, causando dolore che si irradia verso il basso ventre
adenomiosi, forma di endometriosi che interessa la muscolatura dell'utero e che provoca mestruazioni abbondanti
fibroidi, tumori benigni che si sviluppano all'interno o intorno all'utero e possono causare dolore nel caso subiscano una torsione o se si posizionano male
cistite interstiziale cronica, infiammazione spesso dovuta ad una infezione persistente della vescica
malattie infiammatorie croniche dell’intestino, riferite a due malattie: colite ulcerosa e malattia di Crohn
ernia, fuoriuscita di un viscere dalla cavità che lo contiene. Esercita una pressione su una parte molle del tessuto o del muscolo circostante
nervi costretti o lesionati nella regione pelvica, possono causare dolori lancinanti, che peggiorano con il movimento, in un punto specifico

Bibliografia

NHS. Pelvic pain (Inglese)
