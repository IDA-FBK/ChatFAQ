Trombosi venosa cerebrale: disturbi, cause e cure - ISSalute

Introduzione


La trombosi venosa cerebrale (in inglese Cerebral Venous Thrombosis - CVT) è una malattia cerebrovascolare causata da una occlusione delle vene che trasportano il sangue dal cervello al cuore e può riguardare le vene cerebrali e i seni venosi cerebrali. La CVT è una malattia rara che si verifica con una frequenza di circa 1,32–1,57 casi ogni 100.000 persone; colpisce principalmente i giovani, le donne in età fertile e i bambini e può manifestarsi in maniera molto varia da persona a persona. Sebbene il tasso di mortalità negli ultimi decenni sia stato significativamente ridotto e oggi, grazie al miglioramento delle cure e delle tecniche diagnostiche, sia pari all'8-10%, la trombosi venosa cerebrale rimane una malattia grave.

Sintomi

I disturbi (sintomi) della trombosi venosa cerebrale possono essere molto vari e dipendono da una serie di fattori tra cui la posizione del trombo, l'età e la presenza o meno di danni ai tessuti cerebrali.
I sintomi più frequenti sono:

mal di testa
visione offuscata
svenimento o perdita di coscienza
delirio
emiparesi, ossia la perdita di controllo sul movimento di una parte del corpo
afasia, cioè l'incapacità di esprimersi mediante la parola o la scrittura
convulsioni

Cause

La causa principale della trombosi venosa cerebrale è la formazione di trombi che, riducendo la portata del flusso sanguigno e aumentando la pressione all'interno dei capillari, possono causare edema, emorragia cerebrale e ischemia.
Le cause e i fattori di rischio della trombosi venosa cerebrale possono essere molteplici e includono:

infezioni locali o generalizzate
disidratazione
anemie, quali anemia falciforme, talassemia, anemia emolitica cronica
malattie croniche, esempio malattie autoimmuni, tumorali, metaboliche, renali o cardiache
anomalie della coagulazione del sangue, come le trombofilie
carenza di ferro
assunzione di farmaci, quali cortisonici e contraccettivi
traumi o interventi neurochirurgici
gravidanza e prime settimane dopo il parto
malattia infiammatoria intestinale, come il morbo di Crohn o la colite ulcerosa
obesità

Diagnosi

In caso di sospetta trombosi venosa cerebrale, il medico curante dopo un'accurata visita medica può consigliare una serie di esami di approfondimento, quali:

tomografia computerizzata (TC), permette di evidenziare eventuali emorragie o altri danni cerebrali
risonanza magnetica nucleare (RMN), visualizza l'area dove si è formato il trombo ed eventuali edemi

Il vaso occluso, in cui il flusso sanguigno è ridotto o assente, può essere visualizzato tramite esami strumentali che permettono di evidenziare eventuali anomalie dei vasi sanguigni, come l'angioTC, l'angio RM venosa o l'angiografia.
La misurazione quantitativa del D-dimero circolante, prodotto dalla degradazione della fibrina, si è rivelata molto utile nella gestione di persone con sospetta trombosi venosa cerebrale, tuttavia, la sua affidabilità è ancora troppo bassa per considerarla un test sicuro.

Terapia

La maggior parte delle persone con trombosi cerebrale venosa diagnosticata rapidamente e subito curata ha, generalmente, una buona prospettiva di vita.
A seconda della gravità, è dapprima effettuato un trattamento con farmaci anticoagulanti e, successivamente, se necessaria, una trombolisi con farmaci in grado di dissolvere il trombo o una trombectomia, ossia una asportazione del trombo per via endovascolare. Nei casi più gravi si ricorre alla riduzione della pressione intracranica o a un intervento chirurgico neurologico.

Complicazioni

La trombosi venosa cerebrale (CVT) può dar luogo a complicazioni anche gravi. Se non gestita velocemente, infatti, nonostante i progressi ottenuti nella diagnosi e nella terapia, questa malattia è, tuttora, causa dello 0,5-1% degli ictus. Sebbene molte persone riescano a guarire completamente, in alcuni casi la CTV può lasciare una disabilità fisica permanente.

Vivere con

I danni al cervello causati dalla trombosi venosa cerebrale possono essere estesi e il percorso di recupero dipende proprio dall'estensione del danno provocato dal trombo. La malattia colpisce in prevalenza persone giovani e, sebbene alcune si riprendano velocemente, altre hanno bisogno di supporto a lungo termine per gestire le difficoltà comparse e riacquistare una maggiore indipendenza. Durante il periodo di recupero può essere necessario il supporto di numerosi operatori sanitari, fra cui fisioterapisti, psicologi, logopedisti, infermieri specializzati e medici.

Link approfondimento

Ferro JM, Bousser MG, Canhão P, et al. European Stroke Organization guideline for the diagnosis and treatment of cerebral venous thrombosis - endorsed by the European Academy of Neurology. European Journal of Neurology. 2017;24(10):1203-1213
Ospedale pediatrico Bambino Gesù. Trombosi cerebrale dei seni venosi (CVST)
Luo Y, Tian X, Wang X. Diagnosis and Treatment of Cerebral Venous Thrombosis: A Review. Frontiers in Aging Neuroscience. 2018; 10: 2
Saposnik G, Barinagarrementeria F, Brown RD, et al. Diagnosis and Management of Cerebral Venous Thrombosis. Stroke. 2011; 42(4): 1158-1192 
Silvis SM, de Sousa DA, Ferro JM, Coutinho JM. Cerebral venous thrombosis [Sintesi]. Nature Reviews Neurology. 2017; 13(9): 555-565
Dentali F, Squizzato A, Marchesi C, et al. D-dimer testing in the diagnosis of cerebral vein thrombosis: a systematic review and a meta-analysis of the literature. Journal of Thrombosis and Haemostasis. 2012; 10(4): 582-589
https://onlinelibrary.wiley.com/doi/10.1111/ene.13381https://www.ospedalebambinogesu.it/trombosi-cerebrale-dei-seni-venosi-cvst--92256/https://www.ncbi.nlm.nih.gov/pmc/articles/PMC5797620/https://www.ahajournals.org/doi/10.1161/STR.0b013e31820a8364https://pubmed.ncbi.nlm.nih.gov/28820187/https://onlinelibrary.wiley.com/doi/10.1111/j.1538-7836.2012.04637.x