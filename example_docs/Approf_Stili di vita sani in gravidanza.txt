ALIMENTAZIONE
Una corretta alimentazione e un'attività fisica adeguata durante la gravidanza sono raccomandati per mantenere lo stato di salute e prevenire l’aumento di peso eccessivo. 
Una dieta salutare durante la gravidanza fornisce energia adeguata ed apporto di carboidrati, proteine, vitamine e minerali, assunti tramite il consumo di una varietà di cibi, inclusi vegetali, carne, pesce,legumi, frutta a guscio, latticini pastorizzati e frutta. 

È importante variare il più possibile gli alimenti garantendo così l’assorbimento di tutti i nutrienti necessari. È raccomandato consumare verdura e frutta di stagione ogni giorno, lavata in modo accurato con abbondante acqua corrente, consumare carne, pesce e uova ben cotti, limitare gli zuccheri semplici (dolci), prediligendo carboidrati complessi come pasta, pane e patate, anche al fine di evitare condizioni di sovra- e sottopeso.

Gli alimenti da includere nella dieta sono:
• abbondanti quantità di frutta e verdura
• farinacei come pane, pasta, riso, patate
• proteine derivate da pesce, carne, legumi
• abbondanza di fibre derivate da pane integrale, frutta e verdura
• prodotti caseari come latte, formaggi, yogurt pastorizzati

Per prevenzione vanno evitati alcuni alimenti che possono rappresentare un rischio per madre e feto, ad esempio:
• formaggi a pasta molle derivati da latte crudo (non pastorizzato) e contenenti muffe come Camembert, Brie e formaggi con venature blu
• pâté, inclusi quelli di verdure
• fegato e prodotti derivati
• cibi pronti crudi o semicrudi
• carne cruda o conservata, come prosciutto e salame
• frutti di mare crudi, come cozze e ostriche
• pesce che può contenere un’alta concentrazione di metil-mercurio, come tonno (il consumo deve essere limitato a non più di due scatolette di media grandezza o una bistecca di tonno a settimana), pesce spada
• latte crudo non pastorizzato e derivati

In gravidanza il consumo di caffeina (presente nel caffè, nel tè, nella cola e nel cioccolato) dovrebbe essere limitato a non più di 300 mg/die (massimo 3 tazzine di caffè).

In caso di stili alimentari quali ad esempio le diete vegetariana o vegana, è importante garantire alla mamma un adeguato apporto di proteine,vitamine e oligoelementi ed in alcuni casi, come nella dieta vegana, andranno assunti degli integratori vitaminici che saranno prescritti dal ginecologo.

Attenzione ai cibi crudi e alla loro preparazione. 

Ridurre il rischio di Salmonellosi 
Si consiglia di:
-        lavare frutta e verdura prima della manipolazione e del consumo 
-        sanificare tutti gli utensili e i macchinari usati per la preparazione degli alimenti
-        lavare le mani prima, durante e dopo la preparazione degli alimenti 
-        refrigerare gli alimenti preparati in piccoli contenitori, per garantire un rapido abbattimento della temperatura 
-        cuocere tutti gli alimenti derivati da animali, soprattutto pollame, maiale e uova
-        evitare (o perlomeno ridurre) il consumo di uova crude o poco cotte (per esempio, all’occhio di bue), di gelati e zabaioni fatti in casa, o altri alimenti preparati con uova sporche o rotte
-        consumare solo latte pastorizzato o UHT
-        proteggere i cibi preparati dalla contaminazione di insetti e roditori
-        evitare le contaminazioni tra cibi, avendo cura di tenere separati i prodotti crudi da quelli cotti 
-        evitare che persone con diarrea preparino gli alimenti.

Ridurre il rischio di Toxoplasmosi 
La toxoplasmosi è una zoonosi causata dal protozoo Toxoplasma gondii. I gatti e altri felini sono ospiti definitivi del protozoo; in essi si compie il ciclo sessuale del protozoo con la produzione di oocisti infette. L’uomo e altri animali a sangue caldo, quali ospiti intermedi, si possono infettare attraverso le oocisti escrete con le feci dei gatti e disseminate nell’ambiente (acqua, terreno, vegetali) o attraverso le cisti presenti nei tessuti di animali infetti (per esempio ingerendo carne cruda e poco cotta, salame, prosciutto e carne essiccata con presenza di cisti), è opportuno quindi:
– lavare frutta e verdura (incluse le insalate già preparate) prima della manipolazione e del consumo
– lavare le mani prima, durante e dopo la preparazione degli alimenti
– cuocere bene la carne e anche le pietanze surgelate già pronte
– evitare le carni crude conservate, come prosciutto e insaccati
– evitare il contatto con le mucose dopo aver manipolato carne cruda
– evitare il contatto con terriccio potenzialmente contaminato da feci di gatto (eventualmente indossare i guanti e successivamente lavare bene le mani)
– evitare il contatto con le feci dei gatti (eventualmente indossare i guanti nel cambiare la lettiera e successivamente lavare bene le mani). 

Ridurre il rischio di Listeriosi 
Si consiglia di bere solo latte pastorizzato o UHT, evitare di mangiare carni o altri prodotti elaborati da gastronomia senza che questi vengano nuovamente scaldati ad alte temperature.
Ulteriori informazioni sulla listeriosi sono disponibili nel sito internet del Centro nazionale di epidemiologia, sorveglianza e promozione della salute, all’indirizzo: http://www.epicentro.iss.it/problemi/listeria/listeria.asp

BENESSERE EMOTIVO
Se ti succede di avere spesso  sentimenti di tristezza e/o pianto immotivato, ansia o insonnia parlane con il/la professionista di riferimento per la tua gravidanza e se sei in coppia condividi con lui/lei emozioni, ansie, dubbi ed emozioni, parla di come ti senti, condividete stili di vita salutari.

ATTIVITÀ FISICA 
In situazioni normali la gravidanza trae dei benefici da uno stile di vita attivo. Inoltre la sedentarietà (come in ogni momento della vita) non è un fattore neutro ma dannoso: insieme all’alimentazione non corretta è responsabile di un eccessivo aumento di peso che può causare problemi sia al feto che alla mamma. La donna che in gravidanza ha uno stile di vita attivo mantiene “sveglio” il suo metabolismo, protegge il sistema cardiocircolatorio, migliora il tono dell’umore e probabilmente manterrà queste sane abitudini anche in seguito. 
Quali sono i benefici dell’esercizio fisico in gravidanza?
Per prima cosa una riduzione del rischio di eccessivo aumento di peso (che è un’aggravante per tutte le patologie) e di diabete gestazionale, aiuta ad attenuare il mal di schiena e la stipsi, può ridurre il rischio di complicazioni come malattie ipertensive e trombosi  e migliora lo stato di benessere generale. 

Link esterno: https://www.uppa.it/sport-gravidanza
SLIDE

USO DI TABACCO E SOSTANZE 
Vanno assolutamente evitati l’assunzione di alcool o altre sostanze stupefacenti.
Il fumo sia attivo che passivo è sempre altamente dannoso. L’uso di tabacco e l’esposizione al fumo passivo va interrotto  il prima possibile durante la gestazione e per tutto l’allattamento. 

SLIDE

SESSUALITÀ E GRAVIDANZA
Avere rapporti sessuali nel corso della gravidanza non è associato a eventi avversi. Fare l’amore in gravidanza, quando è un'esperienza piacevole, porta benessere sia alla coppia che al bambino.

VIAGGIARE
L’uso della cintura di sicurezza è raccomandato in gravidanza perché non presenta dei rischi e risulta efficace nel ridurre le conseguenze potenzialmente anche gravi di un incidente. 

SALUTE ORALE
Prenditi cura della tua igiene e salute del cavo orale anche in gravidanza. Spazzolare i denti dopo ogni pasto e utilizzare il filo o altro ausilio interdentale tutti i giorni. 

USO DI FARMACI 
Prima di assumere un farmaco, anche da banco, consulta il tuo medico di fiducia e/o il farmacista. Se stavi assumendo farmaci prima della gravidanza non sospenderli ma rivolgiti il prima possibile al tuo medico di base o specialista che valuterà la compatibilità con lo stato di gravidanza. 
