Se prendo la pillola, sono protetta dalle infezioni sessualmente trasmesse?
La pillola anticoncezionale ha una funzione contraccettiva, cioè previene le gravidanze indesiderate, ma non ha capacità di impedire le infezioni dovute a batteri o virus con cui si può venire a contatto attraverso rapporti sessuali non protetti (1).Alcune ragazze sono convinte che assumendo la pillola anticoncezionale siano al riparo dalle infezioni sessualmente trasmesse (IST): questo è assolutamente falso!  La pillola, infatti, è costituita da ormoni, estrogeni e progesterone simili a quelli prodotti dal nostro corpo, che impediscono l'ovulazione nella donna, cioè il rilascio dell’ovulo da fecondare da parte delle ovaie, e, quindi, previene la conseguente gravidanza. Non contiene, tuttavia, alcuna sostanza in grado di neutralizzare i microrganismi responsabili delle infezioni sessualmente trasmesse.  Così come l'uso della pillola anticoncezionale, anche il coito interrotto, il diaframma e la spirale non proteggono dalla trasmissione di virus e batteri per via sessuale (2). L'unico mezzo utile alla prevenzione delle infezioni a trasmissione sessuale è il preservativo maschile o femminile e il dental dam che, se usati correttamente, creano una vera e propria barriera fisica in grado di evitare il contatto tra liquidi corporei e tessuti genitali, impedendo così il passaggio di agenti infettivi. Utilizzare correttamente il preservativo significa indossarlo sin dall'inizio del rapporto sessuale, per tutta la sua durata e fino al suo termine (3).