Siamo nel pieno del primo trimestre della gravidanza e lo scambio biochimico mamma-bambino è molto intenso: il bambino modifica tutte le tue attività fisiologiche e si fa spazio dentro di te. I tuoi cambiamenti fisici continuano; cambiano i gusti, le sensazioni olfattive, il ritmo sonno-veglia, i ritmi comportamentali, la vita emozionale e affettiva; cambia l'alimentazione e cambia il sistema immunitario che, sotto l'effetto di un ormone, il cortisolo, si deprime per accogliere" l'estraneo " e permettergli di insediarsi. Potrebbe sorgere la necessità di urinare spesso perchè l’utero si allarga e incomincia a premere sulla vescica. Gli estrogeni in aumento fanno crescere e rendere sensibile il seno con una tensione che prospetta l'allattamento del piccolo. Le areole dei capezzoli diventano più scure e potrebbero comparire delle protuberanze detti Tubercoli di Montgomery, ghiandole sebacee che appaiono come piccole protuberanze nella zona attorno al capezzolo che hanno la funzione primaria di lubrificare e tenere i germi lontano dal seno. Il tasso crescente di progesterone induce al rallentamento fisico e di pensiero per poter contenere e nutrire il tuo bambino e aprirsi a lui. 
Prosegui con la  supplementazione con acido folico, per prevenire i difetti del tubo neurale. 