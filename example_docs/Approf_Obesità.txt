L’obesità in gravidanza è definita come un indice di massa corporea prima della gravidanza ≥30 kg (peso in kg/altezza in m2).
Le gravidanze di donne obese sono caratterizzate da un aumentato rischio di complicanze sia durante la gravidanza (diabete gestazionale, tromboembolismo, ipertensione, malformazioni fetali, crescita fetale eccessiva), sia al momento del parto (rallentamento della dilatazione, aumento delle distocie, maggior numero di induzioni, tagli cesarei, emorragia del post-partum, ricovero del neonato in terapia intensiva neonatale). Nel caso di procedure chirurgiche vi è una maggiore percentuale di complicanze e di infezione in particolare della ferita.

Per ridurre questi rischi è auspicabile Il controllo del peso, prima dell’inizio della gravidanza, con ottenimento di indice di massa corporea < 30. Questo migliora gli esiti per mamma e bambino. 
L’attività fisica consigliata per tutte le gravide, ma particolarmente per le donne obese o in sovrappeso, è almeno 4 volte alla settimana con carico aerobico se non controindicazioni o che comunque sia modesta ma costante, almeno di 30 minuti.

La presa in carico da parte del Percorso Nascita sarà mirata alla prevenzione delle complicanze e al trattamento individualizzato fino al momento del parto e poi della dimissione. Verranno consigliati esami e visite aggiuntive trattandosi di una gravidanza ad alto rischio. In particolare i controlli ecografici in gravidanza sono difficoltosi in caso di aumentato spessore della parete addominale, che rende limitata la visualizzazione e l’indagine degli organi fetali. Per meglio programmare i controlli ecografici, si rende indicato l’invio precoce (già nel primo trimestre) della gravida presso i centri di Diagnosi prenatale di Trento o di Rovereto. In questo modo si può sfruttare l’approccio trans-vaginale per lo studio morfologico del bambino.
