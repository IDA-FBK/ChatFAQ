Il fondo dell’utero è ormai arrivato all’ombelico, ora lo puoi percepire in maniera più chiara! Oltre al feto, l’utero contiene un organo molto importante: la placenta, che si completa proprio in queste settimane. Essa ha l’importante scopo di permettere il passaggio di nutrienti, ossigeno e anticorpi e impedire il passaggio di alcune sostanze dannose. Ricorda che nicotina, alcol, droghe, sostanze e caffeina, farmaci pericolosi, inquinanti ambientali, germi e ormoni dello stress possono oltrepassare la barriera placentare e giungere al tuo bambino; ecco perché è importante eliminare fumo e alcol e porre particolare attenzione ai farmaci che si assumono, chiedendo sempre a chi ti segue se sono indicati in gravidanza. Alla placenta giungono anche i prodotti di scarto fetali, che immessi nel sangue materno vengono poi eliminati dalla mamma. Gli scambi in entrambe le direzioni avvengono attraverso il cordone ombelicale, all’interno del quale decorrono normalmente 3 vasi sanguigni, chiamati, appunto, ombelicali, protetti da una densa gelatina.

Il tuo benessere è un elemento di salutogenesi  importante per la tua gravidanza e lo sviluppo del tuo bambino; qualora ti sentissi triste, insonne, ansiosa o qualcosa ti preoccupa parlane con la tua ostetrica o con il /la professionista che ti segue.

